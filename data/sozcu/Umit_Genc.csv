Yazar,Ay,Sene,Baslik,Cumle
Umit Genc,1,2025,Tamiri zor işlere iyi usta lazım,"Visca 34- Nwakaeme 35 yaşında. Şampiyon olan kadronun iki dinamosu ve bugün hala Trabzonspor’un bayrak taşıyan adamları. Ligin son 5 yılının 11’i yapılsa ikisi de kafadan yazılır. Sadece Trabzon için değil, Türk futbolu için de çok çok özel yeri olan bu ikiliye sahip olmak Şenol Güneş’in en büyük şansı oldu.
Tamiri zor şeyler için iyi ustalara her zaman ihtiyaç vardır. 
Son 3 maçtaki gözle görülür en büyük fark bireysel olarak herkesin gelişime ayak uydurması. Batagov, Malheiro, Mendy, Ozan, dün oynamasa da Cham, son golü atan Lundstram. Hepsi tempo tuttu, ölü toprağından sıyrıldı. Oynarken keyif alan bir ekip görüyoruz. Sadece kazanan değil ezici oyunlarla, skorlarla kazanan bir takım şekline geçiş dönemi oldu.
Batista’da müthiş keyif veren bir saha duruşu var… Transferde aldığının üzerine çıkan topçu tabela yapmasa da olur ama Batista Mendy’de ikisi de var.
Stoper olarak çürütülen haftaları hangi vicdanla açıklayacağız bilmiyor.
Teknik ve fiziksel kapasitesi bambaşka bir konfor sağlıyor. Mendy Trabzon formasıyla Avrupa maçı oynamadan gönderilmemeli.
Yapılanma yılından yarışma yılına geçişte ortaya çıkacak iskeletin omurgası Mendy olacaktır. 
Uğurcan Çakır’ın penaltı atmak istemesi yeni doğan kızı için unutamayacağı bir hatıra olurdu kabul ama senin hocan Şenol Güneş. 
Onun büyüklüğü rakibe saygıyı her şeyin önüne koyar. Skor ne olursa olsun görevi tutmak olan birinin atmaya gelmesi bence doğru değildi. Banza kaçırmış olsa da doğru olan yapıldı. 
Sivasspor maçı ölçüdür. Kazanma arzusunu 3 maça çıkarmak iyi şeylerin hızlı oturmasını sağlayacak. Bu parametrelerden biri de transfer. Hata payı çok düşük ancak zamanı var. Bu zamanı doğru kullanmak lazım, sezon sonunu da görmek lazım. 
En iyi transfer takım içinde bulunandır çünkü. 1 ay önce tamamı çöp denilen bir yerden Batagov gibi bir stopere sahipsiniz artık. 
Trabzonspor'un oyun mantalitesi topa üçüncü bölgede sahip olmak son haftalarda. Oyunu rakip sahaya yıkma başarısı her geçen hafta yukarıya taşınmış;
Haliyle bu ivmeden taraftar da memnun kalıyor. 
Bu görüntü Şenol Güneş’in çok zorlansa da ortaya koyduğu özveri ile elde ettiği bir kazanım. Fikstür zorlaşacak bundan sonra. Bu oyununun sadece iç saha ile sınırlı kalmaması, deplasmandan havasının da bir an önce değişmesi gerekecek. "
Umit Genc,1,2025,Recep Uçar'dan Pamuk Prensesler'e...,"İki takım tekeline dönüştürülen ligimizin 19. haftasında yine kısır bir savaşın ortasında kaldık. Galatasaray ve Fenerbahçe'nin seviyeyi her hafta yerlere indirdiği bu kavga ortamında birileri çığırtkanlığa devam ederken hiç akla gelmeyecek bir isim ortaya çıktı: Konyaspor Teknik Direktörü Recep Uçar.
Uçar basın toplantısındaki eleştirisiyle herkesin aklından geçen ancak söylemeye cesaret edemediği, bu iki kulübün yarattığı rahatsızlığı dile getiren sürpriz bir isim oldu. 
Malum konu üzerine dün Recep Uçar hocayı aradım... Önce hal hatır konuştuk, sonra böyle bir çıkış yapmaya ne zaman karar verdiğini sordum. Hoca soruyu iki şekilde cevapladı:
1- Basın toplantısında gelen soru üzerine konuştuğunu, bu konuşmanın planlı olmadığını ancak kimsenin bakmadığı tarafı da dile getirmek istediğini söyledi. 
2- Tamamen daha önce de içinden geçirdiği şeyleri konuştuğunu ve bunların Fenerbahçe maçına özel bir sitem olmadığını üzerine basa basa tekrarladı. 
Recep Hoca Galatasaray ve Fenerbahçe üzerinden aslında tüm futbol kamuoyunu bir nebze de olsa uyandıran o sitemkar konuşmasının bu kadar gündem olacağını kendisi de tahmin etmemiş. 
Ancak sessiz bir çığlığı da harekete geçirdiği kesin. Ligin kalan 17 takımına sanki hiç yokmuşcasına davranan Galatasaray-Fenerbahçe hegemonyasına birinin ses yükseltmesi gerekiyordu. 
İki takımın yarattığı şey şampiyonluk yarışından çok başka bir yarışa dönüştü. (Ne yarışı olduğunu anladınız)
Filler tepişiyor, altlar eziliyor artık. Birinin bunu kamuoyunun yüzüne çarpması gerekiyordu. Recep Uçar'a bunu sağladığı için kendi nazarımda teşekkür ettim.
19 haftanın sonunda artık gazete manşetleri de Uçar'ın verdiği bu dip dalga ile olayı 'Ne yapıyorsunuz siz! Bıktık kavganızdan' moduna aldı şükürler olsun. 
Bu tepki yeterli olacak mı? Elbette hayır. Ligin boyu kısaldıkça bu seviyesiz demeç savaşları daha da büyüyecek. 
İşin komik tarafı ne biliyor musunuz; bu savaşı çıkaranlar dışarıda yüz yüze geldiklerinde Pamuk Prenses gibi oluyorlar. O zaman sizin derdiniz başka... Mikrofonlar önünde birbirlerine sözüm ona 'kapak' yapanlar, kendi aralarında ne kadar da efendi oluyorlar. 
Acun Ilıcalı ve İbrahim Hatipoğlu mesela... Mesajlarda samimiyken, mesajlar ortaya çıkınca samimiyetsizleştiler değil mi? 
Bu kavgadan 'haz' duyan taraftarlara zaten izah edecek bir şey yok... Onlar bu kaos olmadan yaşayamaz zaten.
Ben Recep hoca gibi 'hicap' duyanlara söylüyorum... Sakın bu illüzyonun bir parçası haline gelmeyin. Her Galatasaray maçından sonra Fenerbahçe açıklaması, her Fenerbahçe maçından sonra Galatasaray açıklaması için alarm kuranların değirmenine su taşımayın.
Bunlar 'pastanın büyük dilimini sen yedin, küçüğü bana kaldı' kavgası yapıyorlar. Siz bir de o pastadan 1 dilim bile alamadan eline vurulan 17 takımı düşünün."
Umit Genc,1,2025,Burası 'sıfır noktası!,"Sahaya sürülen 11'de her bölge için kendi arasında iyi ilişkilere sahip oyuncuların yer alması gerçekten çok önemli. 
Futbolda kazanmak için birbiriyle iyi ilişkilere sahip oyunculara sahip olmak halı sahada bile fark yaratır. 
Oynayanlar iyi bilir. Konsol oyunlarında bile transfer yaptığın oyuncu o bölgedeki diğer oyuncularla uyumlu değilse rating (derecelendirme) puanı düşüyor. Galatasaray'ın da takım olarak en büyük avantajlarından biri budur aslına bakılırsa.
Trabzonspor da son haftalarda biraz bunun ekmeğini yiyor diyebiliriz. Cham ile Banza'nın yakaladığı iyi ilişki diğer mevkilere de yavaş yavaş sirayet etti.
Visca-Malheiro-Cham-Banza 4'lüsüne diğer kanatta da Nwakaeme desteği gelince Trabzon'un hücumu tat vermeye başladı. Bu oyuncular birbirileriyle oynarken keyif almaya ve keyif vermeye başladılar. Malheiro'yu gecenin kahramanı yapan şey; koridor kullanımına tam geçiş yapması oldu. İdeal bekin kullanımı böyle olur. Şenol Hoca serbestlik vererek kollarını Malheiro ile genişletti. 
Kadro istikrarı bu geçiş sürecinde çok önemliydi. Şenol Güneş son haftaların ideal 11'ini koruyarak kabaca bir iskelet yaratmayı başarmış görünüyor. Ağırlıklı olarak genç isimlerden oluşan bu iskelete Visca ve Nwakaeme tecrübesi omuz verince ortaya bir şey çıkmaya başladı. 
Malheiro henüz 23 yaşında, Muhammed Cham 24. Mendy 25. Dünün en iyilerinden savunmadaki temiz ayak Batagov 22. Bu çekirdek, güçlü bir potansiyel vadediyor gelecek açısından. 
Şenol Güneş bu isimlerden maksimum faydayı alma konusunda epey zorlandı ama dünkü gollerden sonraki sevinci yapabileceklerine olan inancın mutluluğuydu bence. Hücum organizasyonlarında çok daha doğru işler yaptı Trabzonspor. 
Banza'nın tabelaya ve oyuna olan katkısı şu sezon içerisinde muazzam. Alınamayan Onuachu ile 3 ay yatıp kalkan taraftar, sezon sonu da Banza ile yatıp kalkar artık. Trabzon'un unutulmaz kiralık golcülerinin arasına Banza'nın da girdiğini kimse inkar etmez herhalde. 'Takım kalitesi böyleyken atan, şampiyonluğa oynarken neler yapmaz' dedirtiyor Banza.  
Visca, Malheiro ve Cham sağ kanadı çok etkili kullandı ilk yarıda. Oyunun yönünü ağırlıklı olarak o tarafa yıkan Trabzonspor rakip kaleye olabildiğince çabuk ulaştığı bir strateji izledi. Aynı baskı ikinci yarıda da gelince Antalyaspor'un kırılmaya çok müsait direnci daha fazla dayanamadı ve 5 gollü fark geldi. 
Edin Visca haftaya Trabzonspor ile dalya diyecek. 100'e ulaşmadan 53 gole direkt katkı yapmış. Her sezon 35 maçı aynı çizgide oynayacak yaşı geçti ama saygı duyulması gerek. Ligin abisi. Çok özel bir karakter. Sözleşmesi bitiyor. Makul bir maaşla kalmasından yanayım. 
Burası Trabzonspor ve Şenol Güneş buluşması için bir 'sıfır' noktası. Eksilerden gelinen bir 'sıfır' noktası. Her şeye sıfırdan başlamak için iyi bir şans. Harcama limitlerinde eli en güçlü yönetim Trabzonspor'da. Bu güne kadar yönetilemeyen, baltalanan, vasata razı edilmeye çalışılan kulübün çehresini değiştirmenin son şansı şu ara transfer dönemi. Hata yapan koltuğu bırakır.
Eren Elmalı konusunda Galatasaray'ın oyuncu üzerinden bir girişimi varsa Şenol Güneş 'önce bize geleceksiniz' demekte çok haklı. Milli bir oyuncu ve Trabzonspor için de değerli. Birine talip olduğunuzda bile önce gidip ailesinden istersiniz. Eren Elmalı'nın ailesi de Trabzonspor'dur... Çok büyük ihtimalle transfer gerçekleşecek ancak bunun etik değerler içerisinde doğru adımlarla yapılması gerek. Resmi kanallardan kulübe teklif gitmeden oyuncuya 'seni alıyoruz' demek apaçık transfer manipülasyonudur. "
Umit Genc,1,2025,Kadıköy'ün psikolojisi bozuk,"Fenerbahçe hocasının ligin şu evresinde, taraftarın gündemi ve beklentisi bambaşka iken Galatasaray konuşmasını doğru bulmuyorum. 
Yeni yılın ilk maçı, Fenerbahçe'yi yeniden havaya sokacak onca şey söylemek varken Galatasaray'dan bahsetmek yapılacak en son şey olmalı.
Üstelik bunun ne oyuna, ne tribüne, ne de takıma pozitif hiçbir etki yaratmadığını milyonlarca Fenerbahçeli gibi herkes biliyor. İsmail Kartal bunun çok çok üzerinde bir Fenerbahçe izletirken bile uğraşmıyordu böyle işlerle.
***
Fenerbahçe'de konuşulması gereken şey galibiyet golünden sonra bile tribünlerin 'istifa' talep etmesi. Bu haldeyken hocanın rakibin maçlarını konuşması akıl izan dışı.
Hatayspor çok büyük sürpriz olmazsa küme düşecek. Rakip bu kadar zayıfken, lige de bu kadar ara verilmişken, taraftar haliyle döndüğünde daha iştahlı bir takım görmek istiyordu. İttire kaktıra zorla 2-1 aldı maçı Fenerbahçe. Dolayısıyla tribün buna reaksiyon gösteriyor. 
Problemin Mourinho ile ilgili olup olmadığını zaman gösterecek ama Kadıköy'ün psikolojisi hiç bu kadar bozuk olmamıştı. Takımın ayakları titriyor yahu. Şampiyonluk kaçırmaya bile razı olan Kadıköy'de taraftar bu çaresizliğe isyan ediyor artık. Haksızlar mı?
***
Bu kavgalar iyi yere varmayacak. Bugün puan kaybedilmese yarın, yarın edilmese öbür gün. Bu farkın daha da artmasından endişeli olan herkes sonuna kadar haklı. 
Mourinho Hatayspor'un maçları yerine açıp geçen senenin Fenerbahçe'sini hiç izlemiş mi merak ediyorum. Transferle filan çözülmez bu iş. Talisca gündemi var mesela... 1 aydır Fenerbahçe taraftarını hipnoz etmeye çalışıyorlar bu konuyla. Mourinho da Galatasaray üzerinden yapmaya kalkıyor bunu. Verdiğin bir lokma, gözün başka bahçede.
***
Pereira yapamadı, Jesus yapamadı, İsmail Kartal yapamadı, Mourinho yapamadı, Talisca gelip şampiyon yapacak Fenerbahçe'yi!
Yönetim insin sokağa, sosyal medya trollerini de alıp insin. Talisca mı gelsin? Ali Koç mu gitsin? diye sorsun. Ali Koç'un gidişini isteyecek o kalabalığı bir görsün.
Saracoğlu'nda 'istifa' sesine kulaklarını kapatanlar, sonra gözlerini kapattı, sonra ağızlarını kapattı, şimdi iş sırtı dönmeye geldi. 
 
 "
Umit Genc,2,2025,Deli deliyi görünce sopasını saklarmış,"Zenginlerin derbisini fakirler konuşuyor, kavgasını da fakirler veriyor artık. Tarihin görmediği kadroların çıktığı derbide tarihin görmediği rezaletleri yaşadık yine.
İki camianın bu kısır çatışması bize düzenli ve istikrarlı ayıplardan başka bir şey vermiyor artık.
Dün Seyrantepe’de bir futbol maçına değil de güvenliği sağlanmış bir liseli kavgasına gitmiş gibiydim. 
Avrupa’da soluğu kesilen horozların kafası futbola çalışmadığı için sahada ve tribünlerde ha patladı ha patlayacak bir çatışmanın ortasında 95 dakika geçirdik.
Bu 95 dakikanın sadece 49’unda top sahada kalmış, maçın yarısı oynanmamış. Tebrik etmek lazım 6-7 dakika iyileşme var. 
Dünyanın en balon, en şişirilmiş derbisine kalkıp bir de yabancı hakem lütfettik. Vincic herhalde hayatı boyunca unutamayacağı bir maç yönetti dün. Saygısız ve gereksiz önyargıların ne kadar boş olduğunu, bu kör dövüşünün bile ne kadar iyi yönetilebileceğini gösterdi Türk hakemlerine.
Okan Buruk’un maç boyu süren tacizlerine rağmen işini layıkıyla yapmış bir hakem olarak ayrıldı sahadan.
Kimse kusura bakmasın... Sezon boyu Anadolu’nun adeta üzerine basarak yürüdüğü bu iki kulüp birbirlerine gelince futbol özürlüsü oluyorlar ne hikmetse! 
Adına derbi dedikleri şey Beşiktaş ve Trabzonspor maçları olduğunda çok daha fazla heyecan veriyor. Hal böyleyken onların da yabancı hakem istemeleri kadar rasyonel bir durum yok.
Deli deliyi görünce sopasını saklarmış. Onca tantana bunun için miydi? Fenerbahçe bunun için mi 2 maçta da Galatasaray’ı sindirecek bir sonuç alamıyor? Galatasaray bunun için mi git gide kaybediyor Avrupa’daki itibarını? Sonuç: koca bir borç batağı. 
Türk insanının afyonu oldu bu kör dövüşü. Tüm yıl bu vasatlık için kavga ettirilen yaşamsal statüsü düşmüş insanlar gerçeği görmemekte maalesef fazla ısrarcı. 6 ay taksitle derbi bileti alan insanlar dün az daha birbirlerini yakıyordu statta. Durum vaziyet bundan ibaret.'"
Umit Genc,2,2025,Dolmabahçe'de Uğurcan öfkesi niye?,"Türkiye’de ahlaki çürümenin etkileri manevi değerlerin hiçe sayılmasına kadar gider oldu… Kime ne kadar öfke duyarsanız duyun. Onun manevi ve aile değerlerine hakaret etme hakkını size vermez.
Bir oyuncunun Milli Takım forması giymesiyle de uzaktan yakından alakası yoktur bunun. Milli Takım’da oynamıyorsa da kimsenin annesine, ailesine küfür edemezsiniz. Uğurcan Çakır konusunda yapılan açıklamada ‘Milli Takım oyuncusu’ imajını da bu konu özelinde gereksiz buluyorum. 
Uğurcan Çakır milli olmasaydı da dünkü Beşiktaş Trabzonspor maçında ailesine hakaret edilmemeliydi. 
Peki bu konu neden bu kadar büyüdü?
Ben dün stattaydım. Maç başlamadan önce ısınmaya çıkıldığında Uğurcan Çakır’ın annesine tribünlerden küfür edildiğini duyunca olaya anlam veremedim. Daha önce yaşanan gerginlik ilk başta aklıma gelmedi. 
Sonra santra yapılmadan önce Uğurcan’ın kalesinde ufak bir teknik problem oldu, kenara onu bildirdi. Kale ağlarına onarım yapılırken bu sefer bütün stat, binlerce insan, Beşiktaş’ın kalbinin attığı o statta hep bir ağızdan Uğurcan’ın annesine yine aynı küfürleri etmeye başladı. 
Ben bu anı daha önce Kadıköy’de de yaşamıştım. Dejavu oldum. Video çektim sosyal medyada paylaştım. Yüzlerce yorum geldi. 2021’deki maçta Uğurcan’ın tribünleri tahrik ettiği maçı hatırlatanlar oldu. 
Galatasaray maçlarında berbat, Beşiktaş’a karşı ayrı hırs yaptığını söyleyenler vardı. 
Yani onlarca sebep yazmışlar o küfürler için. Fakat bunların hiçbiri bir oyuncunun annesine küfür edilmesini meşrulaştıracak şeyler değil bana göre. 
Tribünlerin anlık reaksiyonlarını, tepkilerini, ıslıklarını, hatta madde atmalarını bile bir yere kadar kabul ediyorum. Sadece Türkiye’de olan şeyler değil. Futbolda olur. Tribün kültüründe var kabul. 
Ama bu işin boyutunun bütüne yayılarak kutsala, aile, anneye varacak kadar ileri gitmesini ayıplıyorum. Dolmabahçe’de değil sadece. Hiçbir koşulda hiçbir statta işi bu boyuta getirmeyeceksin. Beşiktaş’ın anlı şanlı tarihine, rakip oyuncuya 3 defa kitlesel şekilde küfür etmek yakışmaz. Yakıştırılmamalı. 
Uğurcan geçmişte tribün tahrik ettiyse bile bu yaşanmamalıydı. Hoşnut olmayan Beşiktaşlılar da var. Onu da gördüm. 
Uğurcan tahrik işine girdiyse 3 sene önce ki o maçta da yine aynı küfürler edildiği için maçı kazanmanın hırsıyla reaksiyon vermişti. Bu da hatalı. En az dünkü kadar sakin kalmalıydı. 
Sevmiyorsan top ayağına her geldiğinde protesto et. Unutmadıysan ıslıkla. Kitlesel küfür bu tribünlere yakışmaz. Beşiktaş kültürüne bu oturmaz. Kadıköy’de olduğunda ayıpladığın şeyi yapma. 
Trabzon’da olmuyor mu? Oluyor. Türkiye’nin her yerinde oluyor. Bu işleri düzeltelim diye yazıyoruz. 
Aynı tribünler eski hocaları, Trabzon şehrinin özü Şenol Güneş’i kucaklarken onun temsili Uğurcan’a neden küfür etsin? 
Eski Türkiye’de çocuklar anneye küfür edilmeyeceğini sokaklarda top oynarken öğrenirdi. En ayıp şeydi bu. Şimdi çocuklar anneye küfür etmeyi maçlarda öğrenmesin lütfen. Ne olur yeni neslimizi bu ahlak çürümesinden koruyalım. 
Maça gelirsek… Beşiktaş ikinci yarı şıkır şıkır top oynadı. İlk yarı ölü taklidi yapan Beşiktaş’ın bu kadar dirilmesi Trabzonspor’u da şaşkına çevirdi. Önde olduğunun bile farkında değildi Şenol Güneş bence ikinci yarıya çıktıklarında. Olsaydı eğer Ozan ile başlamazdı. Tutardı skoru bir şekilde. 10 maçtır deplasmanda kazanamayan bir takım öyle yapar çünkü. Karnesi kırık dolu takım vizesini geçtiği dersin finalinde azıcık gayret eder de kalmaz."
Umit Genc,2,2025,Üçleme hedefi rakip Beşiktaş,"Ligin fark yaratan takımı Eyüpspor’un Trabzon deplasmanında ilk yarıda harcadığı fırsatları alt alta yazınca maçın ilk yarı 0-0’da kalması mucize gibi oldu. Bu kadar yüksek tempolu geçen ilk 45’te penaltı da dahil 4 net gol şansı vardı Eyüpspor’un. 
Tabela değişmeyince Trabzonspor da üstüne gitmeye başladı rakibinin. Rezil şutlarla sonuçlanan 4-5 pozisyona da onlar girdi. Eyüpspor belki de bitirişte en berbat olduğu maçı oynadı. 
Ludstram’ın girdiği sürpriz pozisyonlar ilk yarıda vasatı aşamasa da pozisyona onun giriyor olması bize bir sinyal veriyordu. Şenol Hoca'nın en büyük etkilerinden biridir bu. Onun ceza sahası içine sürpriz koşular atmasının önünü açtı. Geriden derine girip boşaltılan alanı zekice kullandı ve golü attı.
Zubkov, Nwakaeme ve Visca’nın aynı anda sahada olduğu dönem henüz rollerin tam oturmaması nedeniyle çok karmaşa oluşturuyordu. Merkeze Cham girip Zubkov kenara gelince ikinci yarı topun da gözü açıldı biraz. Mendy’siz orta saha kurgusu çok yavan ve geçiş vermesi çok olası kalıyor. Bu yüzden Mendy yoksa Ozan Tufan aynı tadı vermese de mutlaka olmalı bence. 
Arda Turan gelişimini çok hızlı yaşayan bir teknik adam. Elbette bunda çalıştığı kaliteli hocaların etkisi büyük. Deplasman veya iç saha ayırmadan kafasını sadece sahaya vermiş bir takımla iyi oyunlar izletiyor. 
Dün Trabzonspor’a karşı 2.5 gol beklentisine ulaşmış Eyüpspor’un puansız kalma kaderini biraz kaçan penaltıya biraz da orantısız şutlara bağlamak yanlış olmaz. 
Trabzonspor ligdeki sıralamada üstünde olan Alanyaspor’un ardından Eyüpspor’u da mağlup etti. Sıradaki maçın yine önündeki rakip olan Beşiktaş olması bu üçlemeyi tamamlama açısından doğrudan bir hedef.
Uğurcan Çakır’ın ekstra gayretiyle son 5 maçtır gol yemeyen Şenol Güneş ve ekibinin devre arası transferinde ne yaptığının notunu verecek ciddi sınavı İstanbul’da olacak. İlk 5 hedefinde Eyüp’ten 3 puan yazıldıysa artık en büyük rakip Beşiktaş’tır."
Umit Genc,2,2025,Mahalle abilerinin kavgası,"Perşembe günü ligimizin iki büyük markası, Türk futbolunun öncüleri ve 'ağır abileri' Avrupa arenasında son maçlarına çıktı. Galatasaray 'bu kolay fikstürde ilk 8 takım arasına kesin girerim' derken 14'üncü sırayı zor gördü. Fenerbahçe ise tamamen şansla ilk 24'e tutunabildi.
Mahallenin horozları kafalarını kendi küçük dünyalarının dışına çıkardığında nasıl da süt dökmüş kediye dönüyorlar... Ne bir yönetici, ne teknik adam, ne de futbolcu. Kimsenin ağzını bıçak açmıyorlar. Hafta içi mülayim olan abilerimizin panayırı hafta sonu başlıyor.
Adetleri mahalleye rahatsızlık vermek. Dönünce başlıyor tantana.
Biz her hafta aslında Galatasaray-Fenerbahçe maçı izliyoruz. Rakipleri yok. Birbirleriyle oynuyorlar sürekli. Rakibin adı kağıt üzerinde farklı yazsa da izlediğimiz maç Fener ile G.Saray maçıdır. Diğerleri diye bir şey yok çünkü. 
Mesela bu hafta Fenerbahçe Çaykur Rizespor'la değil Galatasaray ile oynadı. Galatasaray da Gaziantep'le değil Fenerbahçe ile oynayacak. Öyle izleniyor maçlar, öyle bekleniyor, öyle de yorumlanıyor. Diğer maçların tamamı öte yandan.
Burada bahsettiğim şey bu iki takımın maçlarının daha çok gündem olması değil. Elbette öyle olacak, seveni çok. Lakin mahallenin abileri tepişirken çimlerin ezilmesi de hak değil. 
Türkiye'de bu iki kulüp dışında bir takımı destekleyen herkes 'acaba bu hafta ne tür bir saçmalık izleyeceğiz' diyerek geçiyor televizyon karşısına. Burada aslında sitemin büyüğünü Beşiktaş ve Trabzonspor'a ayırmak lazım;
Yarışta bu iki takımı yalnız bırakacak kadar kötü olmanız onların istediği gibi at koşturmasının önünü daha da açtı.
Bu iş öyle bir hale geldi ki; geçen hafta Fenerbahçe forması giyen Samet Akaydın bu hafta otoparkta çıkan kavgada karşı cephede savaşıyor. Herkesi taraf olmaya mecbur bıraktıkları bir mahalle.
Ülke de böyle değil mi zaten? Kimse kendi olamıyor. Herkes bir tarafın yanında olmak zorunda. Bizim abilerin kavgası 'senin daha çok, benim daha az yanımdalar' kavgası. "
Umit Genc,3,2025,Derbi normalleşmesi ve konfor alanı,"Baştan söyleyeyim. Derbi okumak isteyen yazıyı şu an bıraksın. Yazanlar da hep aynı şeyleri yazıyor zaten. Bizim başka önceliklerimiz var.
Herkesin inandığı bir şey vardır bu hayatta. Bizimkilerin inancı her koşulda futbol kavgası etmek.
Türk toplumunun inandığı en büyük olgu bir futbol topunun etrafında dönüyor. Biz takımların delisiyiz, gerisi tırıvırı.
Dünyanın 90 dakikalığına durduğu, her şeyin dışarıda kaldığı tek yer olabilir stadyum. Ortalama bir gelire sahip olan, ortalamanın altında yaşayan, çok çalışan ama kalitesiz yaşayan herkesin kendini en kaliteli hissettiği yer tribün çünkü. 
Ben yıllardır bunu gördüm, bunu hissettim, bunu söyledim. Türkiye’de deplasmanda değilseniz eğer en özgür hissettiğiniz yer de tribündür. Dolayısıyla oyundan çok daha fazla haz veren şey sadece orada olmaktır. İnsanlar sanırım bunu kaybetmek istemiyor. 
Toplumsal statülerin hiçbir anlamı olmadığı tek yer burası çünkü. 
Rekabetin bedelini ödemek zorunda kalmak istemiyorsanız maça gidersiniz. Sokakta tek başına yapamayacağınız her şeyi maçta toplu halde yapabilirsiniz. Buna küfür de dahil. 
Siyasi iklimimiz bu rekabete sokakta müsaade etmiyor mesela. İhalede etmiyor. Meydanlarda etmiyor. Mecliste etmiyor. Sandıkta etmiyor. Mahkemede etmiyor. 
Siyasette namağlup olmak Beşiktaş'ın namağlup olayına benzemiyor.
Sahanın dışında bu konfor alanı neredeyse yok. Dışarıda tarafsanız şansınız yok. Cezasız kalmanız imkansıza yakın. 
Bu yüzden futbol oyunu rakip olarak en rahat olduğunuz oyundur. Her koşulda (yenmek, yenilmek) akşam evinize gidersiniz. Şahsi olarak bir bedel ödemezsiniz. İşte gerçek bir konfor alanı. 
Ülkede son 1 haftada yaşadıklarımız, birilerimizin ödediği bedellerle sonuçlanırken Beşiktaş-Galatasaray maçıyla birlikte normalleşmemiz beni haklı çıkarıyor. 
Normal olmak bana normal gelmiyor bu ara çünkü Türkiye’de genç olmak taraftar olmaktan daha zor. 300’den fazla gencin tutsak edildiği bu bayramda normalleşmek sizin için normalse vay halimize. 
Oyunun büyüsü diyelim. İyi bayramlar."
Umit Genc,3,2025,Boykotu futboldan başlatın,"Türkiye son yıllarının en olağanüstü günlerini yaşıyor. Siyasetin mahkemelere, hak arayışının sokaklara taştığı şu günlerde toplumun afyonu yine futbol olacak gibi...
Korkum şu; milli aranın ardından başlayacak lig maratonunda üst üste yapılacak fahiş hakem hataları ile sokağın ilgisini yine kısır tartışmalara çekme operasyonu geliyor.
Muhalefetin başlattığı boykotun sınırları sadece markalarla sınırlı kalırsa sonuç alma işi yine başka baharlara kalır. 
Çünkü Türkiye'de sivil hareketin en geniş olduğu etki alanı hala futbol sahaları ve tribünleridir. Boykot işini futbola ve tribünlere sirayet ettiremezseniz başarılı olmanız çok zor olur. Toplum hareketinin ilk derbide bölüneceği yer orası çünkü.
Ufuktaki en tez bölünme potansiyeli futbolda. Bu yüzden önce futbol izleyicisine bir bilinç kazandırmak gereklidir.
Sokakta direniş verirken tribünde ayrışma yaşarsan birileri için dumanı dağıtmak çok daha kolay hale gelir.
Beşiktaş, Galatasaray ve Fenerbahçe ülkenin en büyük kitlelerine sahip camiaları olarak bir şeylerin değişmesini samimi olarak istiyorlarsa bu haftadan başlamalılar çünkü gündemi futbolla değiştirmek için müthiş bir uğraş verilecek.
Bu rüzgara kapılan her taraftar sokakta yükselen sese olan ilgisini kaybedecek. Sosyal medyada bugün başka bir şey için yapılan 'adalet' paylaşımları hakem kararları üzerinden okunmaya başlanacak. Sınır çizgilerini iyi çekin. 
Sosyal medya zehrini Beşiktaş-Galatasaray maçının hakem kararı ile vermeye çok yakınlar. İlla bir şeyleri boykot etmek istiyorsanız o hareketi tribünlerden başlatın. Ayrışmayı boykot edin. Gündemi futbol topuna kaydıran herkesi boykot edin."
Umit Genc,3,2025,Sezonun en dramatik anı,"Fenerbahçe adına turun Rangers'a gitmesi olması beklenmeyen en dramatik şekilde oldu. Glasgow'da filmi tersten izlersek Mert Hakan'ın son penaltıda topu tribünlere vurması bir kariyer özeti sayılabilir.
Futbolda negatif duygularını yönetmeyi başaramayan hiç kimseye kader anında sorumluluk vermeyeceksin.
'Fenerbahçe'ye turu kaybettiren şeyler' listesinin ilk sırasını elbette Mert Hakan penaltısı almaz ama penaltı atışlarına plansız gidilmesi kesinlikle ilk 3 sırayı alır.
Hayatı boyunca hiç penaltı atmayan Fred'in orada olması, geçen sene de ilk penaltıyı kaçıran Tadic'in yine topu ilk alan olması, tüm sevmeyenlerinin kaçırsın diye dua ettiği Mert Hakan Yandaş'ın topu uzaya yollaması tesadüf olamaz yoksa. 
Mourinho 120 dakika özelinde her şeyi kusursuza yakın planlamış ama penaltılara yeterli özen verilmemiş belli ki... Bir soygunun her ayrıntısını ince ince işleyip en basit hatadan yakayı ele vermek gibi oldu bu.
Kadıköy'deki maçın ikinci yarısına çıkması gereken kadro +1 Fred opsiyonuyla sahadaydı Ibrox'ta. 3-1'i çıkarmanın Madrid olsan zorlayacağı yerde Fenerbahçe mucizenin kıyısından dönmüştür.
Mourinho bence maçı 3-0 bile kazanabileceğini düşünüyordu ama penaltılarda elenmeyi asla düşünmüyordu. Normal şartlarda maç penaltılara gitmeyecekti çünkü.
90+4'te En Nesyri'nin kaçırdığı gol bu sezon bittiğinde Fenerbahçelilerin en unutamayacağı an olarak kalacak muhtemelen. Atsa bayram yapacağı yeri cenazeye çevirdi. 
Tek bir pozisyonu yeniden yaşama şansı verilse En Nesyri'nin de bunu seçeceğine yemin edebilirim. Şimdiye kadar oynanan maçlarda lig de dahil tüm hikayeyi değiştirebilecek en dramatik an bu.
Uzatmada Mert Hakan'a çıkmayan penaltı, Tadic'in olur sandığı olmaz şutları da düşündürücü ama En Nesyri'nin harcadığı tartışmaya kapalı. 
Rangers'ın İstanbul'daki sahte üstünlüğü bize bir şey gösterdi; 
Mourinho da olsan ilk maçın avantajını bu kadar elinin tersiyle itmeyeceksin. "
Umit Genc,3,2025,Tatlı uykulardan derin kâbuslara...,"Galatasaray'ın oyunu Ocak ayının ikinci haftasından itibaren freni patlamış kamyon gibi toslayacak yer arıyordu. 
Okan Buruk Avrupa için San Mamés'te final oynama hayali kurarken kapıldığı güç zehirlenmesinin takıma verdiği zararın farkında değildi elbette. 
Galatasaray takımı son 2 aydır bir lider bulmaktan oldukça uzak. Çünkü o lider sahadan çok saha dışı şeylerle meşgul olmaya başladı. Okan Hoca'nın meziyeti dışardaki düşmanla savaşırken içeriyi yönetmeye yetmeyince Galatasaray tarihinin en pahalı kadrosuyla tur göremeden Avrupa'ya veda etti. Şansı yaver gitmese bu takımla kupadan da eliyorlardı hocayı.
Galatasaray takımı yönetiminden hocasına, taraftarından oyuncusuna kadar önde olmanın konforuyla magazine düştü. Fenerbahçe'nin geriden gelen olarak Galatasaray'ın motivasyonunu bozmak için yaptığı şeyler normal. Peki başta Okan Buruk olmak üzere camianın komple bu girdabın içine çekilmesi normal mi?
Galatasaray'ın 'geliyorum' diye bağıran ilk puan kaybı Kasımpaşa'da kapıdan içeriye girdi. Mourinho'nun yürüttüğü psikolojik harp sanatının ilk yarasını yedi Galatasaray. 
Bu öyle büyük bir mental çöküş dönemi ki; izahı olmayan hamlelerle aldığın maçı verdirdi sana. 
Hiçbir şey oynamadan 80'e kadar 3-2 önde giren Galatasaray'ın tribün talimatıyla yaptığı değişikliklerin mantıkla açıklanacak tarafı yok çünkü. Okan Buruk karadan veremediği zararı bu kez havadan verdi. 
Cuesta'yı linçlemeyen kalmadı zaten ona değinmeyeceğim ama Mertens'i 90'da içeriye atmakla tüy dikmiştir Okan Hoca. 
Sezon boyunca Mertens ölüp bittiği, koşmaya hali kalmadığı maçlarda bile 90 dakika sahada kaldı. Takımın en yüksek rayting puanına sahip 2. adamı. Sezon boyunca en çok kilit pas (2.3 maç başı), en fazla tehlikeli atak yaratan (16) ismini oynatmadığı her maç Fenerbahçe'yi bu yarışa ortak etmiştir Okan Buruk.
Bugün senin takımında Mertens kadar üretebilecek kim var? Lemina'yı alıp defansa seviye attırdım sanarken Kasımpaşa'dan 3 yedin. Ve üstelik maçın adamı Muslera. Sara ve Barış Alper ısrarı Galatasaray'ın bütün avantajını daha en zor deplasmanlara gelmeden rakibin ellerine bıraktı.
Yaptığı şeylerin doğru olduğunu gösterme inadı kum saatini Fenerbahçe lehine çevirmiştir artık. 
Kalan 11 hafta kadro alternatifiyle, çok daha üstün oyunuyla, fikstür avantajıyla, psikolojik rahatlığıyla, Avrupa motivasyonuyla Fenerbahçe için çok daha kolay geçecek. Tatlı uykulardan derin kâbuslara geçen Okan Buruk ve Galatasaray yönetimi oldu. 
 
 
 
 
 
 
 
 
 "
Umit Genc,4,2025,Galatasaray'ın 45 dakikalık umudu,"Fenerbahçe dünkü Trabzonspor maçının ilk yarısını deplasmanda oynasa bu kadar kötü olmazdı. İkinci yarıyı ise Adana Demirspor ile oynasa bu kadar atamazdı. Öyle bir maç izledik. 
Çarşamba günü kupada Galatasaray’a kaybetmek bir his kaybına neden oldu Fenerbahçe’de. O kayıpla birlikte ‘sanırım olmayacak’ kabullenişi geldi. 
Trabzonspor ilk 45’te rakibinin bu tepkisizliğinden faydalandı. Uyuşuk bir düzen vardı sahada. Uğurcan’ın uzun atıp Zubkov’un önüne veya yanına indirdiği toplarla hücum şeması çizme planı vardı. 
Tekke bu oyunu Alanya’da da zaman zaman deniyordu. Toptan vazgeçme oyunu.
İşe yaramadığını söyleyemeyiz, skor olarak da tatmin eder bir sonuç vardı ilk yarı ama direnci kırılmaya çok yakın bir orta saha kurgusu var Trabzon’un. 
Fenerbahçe o boşluğa Talisca ile seviye atlattı. Lundsram ve Mendy’yi birbirine vurdu Talisca. Penaltıdan sonraki 2 golünde de evinin bahçesinde şut çalışıyor havası vardı Talisca’nın.
Maçı çevirme işi %80 doğru zamanda doğru yerde olmak. Tekke buna önlem düşünemedi ve cezasını ağır ödedi.
Penaltı pozisyonunda müdahalenin çizgide olduğuna herkes emin. Bu konuda tereddüt yok. Hakem de gelen uyarı sonrası zaten bu yüzden kararını değiştirip beyaz noktayı gösterdi. Burada önemli detayı atlayan VAR odası. İlk faul hareketini Osayi’nin sol ayağıyla rakibinin kramponuna basarak yaptığını atladılar. 
Bu yüzden pozisyonun öncesiyle değil sonrasıyla karar verildi. Yanlıştı.
Skor aldatmasın. Fenerbahçe yıkıcı bir oyun asla oynamadı. Bu sezon 7 maçta öne geçip kazanamayan Trabzon’un Kadıköy’den çıkamaması zaten sürpriz değildi. 
Galatasaray’a 45 dakikalığına verilen bir umut oldu Trabzon’un yaptığı. Sonrasında gerçekleri kabulleniş yarısı oldu. Peki gerçek ne? Bu çürük kadronun dizayn edilmesine razı olanların hala gerçek sorumluyu konuşamaması."
Umit Genc,1,2024,Yeni hoca mı lazım yoksa kongre mi?,"Ağır Galatasaray mağlubiyetinden sonra taraftar elinde iple asmaya adam ararken karşımıza hoca çıktı. Kapıyı çekti, arka taraf görünmedi, öne geçti konuştu. 
Sonra Rize mağlubiyeti geldi. Yine hoca çıktı. Sıkıntılardan bahsetti. Destek istedi. Plancısı olmadığı organizasyonun faili yapıldı yine. 
Kulüpten tam o saatlerde sermaye artırımı duyurusu yapıldı. Camianın içini serinletecek büyük haber buymuş gibi malum medya da başkan Ertuğrul Doğan güzellemesine geçti hemen. İnanın bana sinir uçlarına daha çok dokundu bu tavır. İnsanlar dalga geçiliyor sandı. 
3 ayda bir bedelli sermaye artırımı yapan kulübün hisselerini kimlerin topladığı da ayrı bir merak. 
3 gün sonra başkan Doğan yayına çıktı. Ekonomik çıkmazdan, yanlış transfer borçlanmalarından, gayrimenkul projelerinden, kulübe hibe edilen paralardan ve 1 TL gelir olmadığından bahsetti. Görevi yeni devralmış gibi oldu. Eleştiriye açık olduğunu söyledi, biz de eleştiriyoruz. Sakın kızmasın. 
En son transferde görüşmelerin devam ettiği çok önemli isimler olduğunu söyledi. Daha önce de devre arasında transfer edilecek isimlerin belli olduğunu söylemişti.
Kasımpaşa maçına bin tane bilet satamadı Trabzonspor. Koca Trabzon'da maça bin kişi gitmedi. Yine mağlubiyet. Abdullah Avcı çıktı yine destek istedi. Transferde hareketlilik yok dedi. Zor dedi. 
O zaman kimse kusura bakmasın Trabzonspor'un 1. sorunu hocası değil idaresidir. Aynısı Beşiktaş'ta yaşandı. Büyük camialar şöyle yapar; Başkan berbat bir kadroyu bıraktıysa şampiyonluktan geriye, hata yaptıysa, planlamayı baştan savma yaptıysa, önce kendisi için sandığı koyar camianın önüne 'kararı verin' der.
Sıfırdan başlamak eksiye gitmekten iyidir. Uğraşmış olmakla, başarmak aynı şey değil maalesef. 

Olmadıysa sorumluluğu alır bedelini ödersin. Geçmişte hem Ağaoğlu hem de Avcı ödedi o bedeli. Ödemeyen kim kaldı? 
Son 3 maçı kaybedip ligde 3. kalabilmek de çok çok büyük şanstır. Hasta hala hayatta ama komada. Aynı sezonun devresi bitmeden 3. doz yeni hoca aşısı mı verirsin? Yoksa kongre ile adrenalin iğnesi mi? Hoca işine gerekirse yine bakarsın ama sıralamayı doğru yapacaksın. Camia büyükse bunun kararını acilen vermeli."
Umit Genc,1,2024,"Deniz tükendi, hesap görme zamanı!","En kötü sezon planlaması yapan takım ödülü var mı? Verin Trabzonspor'a. Domino taşı misali, en ön yıkılınca arkası o kadar hızlı devrildi ki seyretmek daha keyifli oldu sanırım herkes için.
Başkan izledi. Yönetim izledi. Hoca izledi. Taraftar izledi. 
Trezeguet ve Pepe'yi saymıyorum. Onuachu'nun Afrika Kupası'na gitme ihtimalini bir tane aklı başında adam düşünemedi mi kulüpte?
Bakasetas'ın bavulunun kapıda olduğu, Ömür'ün yavaş yavaş bir girdabın içine çekildiğini, Denswil'i savunma lideri sanmanın saçmalık olduğu gerçeğiyle kimse yüzlemeşemedi mi? 
Yıkıldı işte tüm organizasyon. Trabzonspor elde avuçta kalan 3-5 ismiyle aynı sezon Rizespor'dan puan alamaz hale getirildi. 
Kaliteyi zaten kimsenin aradığı yok şu saatten sonra ama bu kadar kötü planlamanın sorumluluğunu kimse almıyor sorun orada. Koşulların zor olduğunu herkes kabul etti zaten ama koşulları zorlaştıranlar nerede? Asıl hesap vermesi gerekenler Trabzonspor formasını bu kadar aciz bir kadroyla sahaya çıkaranlar değil mi? 
Fakir edebiyatı yapmasın kimse. Hedef zaten en başından beri ligde üçüncülük ve olursa Türkiye Kupası. Konu artık başarının bir tık uzağında. Yönetimsel zaafiyetlerin karşılığı yok bu takımda. Muhatap yok. Lig ortasında 6 ay önce başarısız diye gönderilen hocayı geri getirenlere bir şey sorulmayacak da dönen hocaya mı sorulacak Allah aşkına? Abdullah Avcı kendi ismi üzerine daha çok risk aldı bu plansızlığı yapanlardan. 
Sezon Avcı ile tamamlansa en kötü 4. bitirecek zaten takım. Yarışamaz hale kim getirdi oraya bakacaksın. Ne Galatasaray maçında ne de Rizespor önünde kazanma savaşı veren tek bir isim yoktu sahada. Her bölgede mental çöküntü. Sürekli parmak ucunda koşan isimler kaldı geriye. 
Sezonun zaten çöpe atılmasına çok küçük bir eşik kaldı ama asıl tehlikenin kimse farkında değil. Hocayı göndermek isteyenler gelecek sezonu da çöpe atmaya çalışıyor. 
Şu son dönemde fatura hocaya da, oyuncuya da çok defa kesildi. Artık deniz tükendi. Şimdi asıl gerçek hesabı görme zamanı."
Umit Genc,1,2024,Kazanarak inşa etmek,"90+4 penaltı pozisyonun içinde Bakasetas var. Tüm maç boyunca hücumda üstlendiği liderliğin devamında savunma yardımında. Bir sonraki sezon olmayacağı kesin, devre arasından sonra kalması meçhul olan bir oyuncudan bahsediyoruz.
Muhteşem bir özveri ile oynadı dün Baka. 3-4 net şutundan birinde kaleci Okan'ı avlayabilse tabelaya da adı yazılacaktı. Her şekillenen atakta, ilk golün asistinde, ikincisinin hazırlanışında, takım savunmasında ve galibiyetin altında imzası var. Hoca bu görüntüsüyle ona 'Nasıl olsa gidecek' gözüyle bakma lüksüne sahip değil. 
Ayrıldığı güne kadar bu takımın bir parçası olduğunu hissettirecekse Abdullah Avcı bunu kullanır. Hoca kötü oyun homurdanmalarını puan kazanarak bastırabileceğini çok iyi biliyor. 
Gidecek veya kalacak olarak bakmadan o puanı mevcut kadro içerisinden kiminle alabiliyorsa onunla devam ediyor. Bu takımın belki yarısı gelecek sezon olmayacak ama Trabzonspor sonuç almak zorunda. Bakasetas da tam bir profesyonel gibi işini yapıyor. Kalmak istemiyor diye ona trip atmak da bir seçenek ama bunun Trabzonspor'a hiçbir faydası yok maalesef. 
Ligin ilk yarısında isabetli ortayı gole dönüştürme becerisi en yüksek takım Trabzonspor. Sorun ise şu; ağırlıklı olarak Onuachu-Visca ilişkisiyle sonlanan bu atak tarzının çok az maçta kullanılması. Yani Trabzonspor genelde orta yapmıyor.
Hele kenar beklerinden o destek hiç yok. Yapıldığında ise müthiş bir başarı var. Samsunspor'a karşı dün kullanıldı mesela. Teknik ekibin daha rahat skor ve sonuç için orta yapma meselesinin üstüne düşmesi şart. Sonuçlanır veya sonuçlanmaz ama orta denemesi Onuachu sahadayken olmazsa olmaz.
Gelecek sezonun oyunu şekillenecek ve Enis Destan başta olmak üzere bazı genç isimler bunun bir parçası olacaksa daha fazla süre almaları gerek. Bu dönüşüm bir süreç işi. Sürecin sancıları elbette çekilecek ama maç kazanarak inşa etmek camiaya en başta sabır kazandıracak."
Umit Genc,1,2024,Mete Kalkavan düdüğünü neden astı?,"Süper Lig'in en popüler hakemi Mete Kalkavan 45 yaşında düdüğünü neden astı?
Şunu belirteyim; bu yazı öncesi Mete Kalkavan ile telefonda kısa bir görüşme yaptım. Hakemliği kendi isteğiyle mi bıraktığını sordum. 'Evet' demedi. Hala TFF görevlisi olduğu için bunu açıklamasının doğru olmadığını söyledi. Ben de kendisine saygı duyduğumu söyledim. Bunu zaten ileride açıklayacaktır ama ima ettiği şey çok açık...
Önce nereden çıktı bu hakemlik onu sorgulayalım...
Kalkavan ailesinin asıl işi gemi acenteliği. Mete Kalkavan 100 yıldır denizci olan ailenin dördüncü kuşağı.
Türkiye’nin en eski gemi acente şirketlerinden biri olan Kalkavan Denizcilik LTD.ŞTİ 1989'da dedesinden babası Ahmet İhsan Kalkavan'a devredildi. 
24. dönem Samsun milletvekilliği yapan Ahmet İhsan Kalkavan'ın oğlu Mete Kalkavan 2005'e kadar bu şirkette babası için çalıştı. O yıllarda Türkiye'de Mavi Akım projesi vardı ve Samsun limanında işler inanılmaz yoğundu. Kalkavan soyadı yıllarca denizcilik sektörüne damga vurdu.

Futbol aşığı babanın, profesyonel futbolcu olamayan oğlu Kalkavan, eğitim için gittiği Amerika'dan da farklı arayışlar için geri döndü. 
İki ortağıyla beraber İstanbul'a yatırım yapmaya geldi. Hadımköy'de bir fabrika kurdu. Oluklu mukavva üretim işine girdi. Hala devam ediyor. 
Eniştesi Murat Erdoğan ortopedi doçenti, kendisinden 15 ay küçük kız kardeşi Melis Kalkavan Erdoğan ise diş hekimi. Halası doktor, amcası da doktor. Babası Ahmet İhsan Kalkavan da aslında jeoloji mühendisi. Kendisi de aslında makine mühendisi.
Yani Kalkavan'ın arkasında böyle bir aile, önünde bu kadar fazla seçenek ve imkan varken hakemliği tercih etmesi, kendisini bu kaosun içine atması gerçekten eşine az rastlanır bir tercih.
Ona da saygı duyarız.
Lâkin neden bu kadar diretti?

Ahmet İhsan Kalkavan Samsun'da çok saygın bir insan olarak tanınıyordu. İşinin sağladığı imkanlar neticesinde sporun ve futbolun her zaman içinde oldu. Samsunspor'da yöneticilik yaptı. Mete Kalkavan'ın aklına da hakem olma fikrini o soktu. 
Oğul Mete en büyük azmini bu alana verdi. FIFA kokartı almaya kadar gitti iş.
2015'te ailenin hayatını değiştiren bir olay yaşandı. 12 Eylül'de Samsun'dan İstanbul'a gelen Ahmet İhsan Kalkavan, Galatasaray-Mersin İdmanyurdu maçını izlemek için stada gitti. Maçı yöneten oğlu Mete Kalkavan'a ağza alınmayacak küfürler edilince dayanamayıp 80.dakikada kendisini stadın dışına attı.
Bindiği taksinin ön koltuğunda kalp krizi geçirdi. Şoför hastaneye yetiştirdi. 10 saniye duran kalbi yeniden çalıştı ama yoğun bakımdan çıkamadı. Mete Kalkavan yıllarca Bağcılar'daki o hastaneye gidip geldi. Hakemliği de bırakmadı. Baba Kalkavan 23 Temmuz 2017'de hayatını kaybetti. Yine bırakmadı.

2020'de TFF'nin başında Nihat Özdemir, MHK'de Serdar Tatlı vardı. Mete Kalkavan'ın FIFA kokartı alındı. 'Seni VAR'a kaydırıyoruz' dediler. Ses etmedi. Devam etti. Bırakmadı. Avrupa'da VAR görevleri aldı. 
5 yıl sonra Mete Kalkavan kendisini dönemin MHK Başkanı Ferhat Gündoğdu'nun kıyım operasyonunun ortasında buldu. 12 hakemle birlikte klasman düşürüldü. Riva'daki toplantıda rest çekip görevi bıraktığını açıkladı. Meğer şahsi hüsumetmiş. 
Ferhat Gündoğdu gidince Kalkavan geri döndü. Yine bırakmadı.
Hata yaptı. Kızağa çekildi. Televizyonlarda yerden yere çalındı. Yine bırakmadı. 

Halil Umut Meler sahanın ortasında yumruklandı 'hakemlerin abisi' olarak hastane önünde açıklama yaptı. Bu iş böyle sürdürülemez dedi. 
Bu sefer kesin bıraktı dedik. Yine bırakmadı. Çıktı 2 gün sonra maç yönetti.
Bu kadar badire atlatmış Mete Kalkavan o zaman bırakmadı da şimdi mi bıraktı? Hayır bırakmadı!
TFF 'kendi rızasıyla' açıklamasıyla kimseyi kandırmasın.  Federasyon çok kötü sıkıştı ve 'Ocak'ta Kalkavan bitecek' sözünü yerine getirdi. Trabzonspor Başkanı Ertuğrul Doğan'ın Fenerbahçe maçı sonrası bizzat açıkladığı olay gerçekleşti. 

TFF'ye bağlı üst klasman hakemleri FIFA ve UEFA talimatları gereği en fazla 47 yaşına kadar görev alabiliyorlardı.
2021'in Haziran ayında alınan kararla yaş haddini dolduran sözleşmeli hakemlere bir sezon daha görev yapma şansı verilmiş, yaş sınırı 48'e çekilmişti.
O dönem yaşını dolduran Fırat Aydınus'a bir 'kıyak' olarak yorumlanmıştı bu karar.
Şimdi Mete Kalkavan'ın önünde 3 yıl daha görev süresi varken bırakması normal mi?"
Umit Genc,2,2024,Hikayenin başladığı yer,"5 hafta önceki görüntü itibariyle Trabzonspor'un elinde referans alabileceği hiçbir şey yoktu. Oyun ve oyuncu konusunda bitik, sezon açısından yitik, yönetim bazında mistik bir takım bulan camia bugün farklı şeyler konuşabiliyor.
Değişimin sırrı ne peki? Başta iletişim becerilerini çok iyi kullanan, yapamayacaklarına değil yapabileceklerine odaklanan bir hocaya sahip olunması. Beklentilerin altında ezilen organizasyonu gerçeklerle tanıştırmayı nihayet başarmış sayıyorum Abdullah Avcı'yı.
İkna önce soyunma odasında başlar demiştim hep. Hemen hemen aynı oyuncularla oynuyor ama farklı oynuyor artık. Yavaş yavaş bazı prensipler oturdu. Kazanarak özgüven kazandı önce ve net hedef hemen arkasından geldi. Net hedefin yoksa ikna konusu çok sıkıntılı olabiliyor. İstikrarı bozan en büyük engel hedefsizliktir.  
Türkiye Kupası'nda final ve Avrupa artık nihai hedef. Avcı'nın takım gelişimi için bir şey koyması gerekiyordu önüne ve dün itibariyle koydu. 
Herkes hatırlasın. İlk geldiği dönemde de o büyük hikayeyi, önce alabileceği kupayı alarak başlatmıştı. Türkiye Kupası bu anlamda anlamlıdır. Hem Trabzon hem de Abdullah Avcı için. Hikayenin başladığı yer. 
5 maçlık galibiyet serisi sonunda Trabzonspor dün de Başakşehir karşısında tatminkar bir futbol oynadı. İçeriden yeni transfer gibi gözüken, değer katan, kazanılan oyuncular var. Onların başında Umut Güneş geliyor. Şu geçiş döneminde hocanın elini gerçekten rahatlattı. Çabalıyor, mücadele ediyor, bir azim ortaya koyuyor ve ayakları yere basıyor artık. Trezeguet Afrika Kupası dönüşü 3-4 maçlık periyotta gelişimiyle varlığını hissetirdi. Meunier'in arkasına gelmesiyle gelişim gösteren bir diğer isim Visca. İhtiyaç anında 'maç alan' Visca'yı tekrar bulmak sizi hedefe kolay götürür. 
Kupada yarı final en önemliden bir önceki basamaktı. En önemli basamak henüz gelmedi. Galatasaray gelirse erken final olacak. Ligde de Fenerbahçe maçı Trabzonspor'un sezon finali olabilir. Elbette sadece Fenerbahçe maçı üçüncülük hedefi için olmazsa olmaz bir eşik değil ama referans ve anlam açısından büyük maç. 
Gelecek sezon üzerine inşa edilecek şey bu iki maçtan birinde yaratılabilir. Ciddi anlamda Fenerbahçe maçını bekleyen bir şehir var. Şampiyonluk yolundaki rakibe çelme takma arzusu çok normal bir misyon Trabzon'da. 
İşler biraz yoluna girince yönetim de bazı konularda ses yükseltmeye başladı. Sezonun kalan kısmı, gelecek yılın planına dahil çünkü. Sahada ne kadar iyiysen çıkan sesi duyurman da o kadar iyi olur. "
Umit Genc,2,2024,Avcı'nın tansiyon ilacı,"Özellikle Onuachu'nun Afrika Kupası'na gitmesiyle birlikte hücumsal anlamda üretkenliğini tamamen yitiren Trabzonspor için duran toplar ve kenar ortaları elzem hale gelmişti.
Pozisyon yaratma becerisi yüksek oyuncu profili ligin bir çok takımına göre çok çok geride kalan Trabzonspor'da sancılı geçen 5 haftada puan kayıpları kaçınılmaz oldu.
Kenar beklerinin verimsizliği nedeniyle aslında uzun süredir kaliteli orta yapabilen bir ayağa ihtiyaç duyan Abdullah Avcı'ya ilaç gibi gelen transfer Meunier oldu. İstatistiksel olarak bakıldığında ligin ilk yarısında ortayı golle sonuçlandırma başarısı yüksek bir profile sahip olan takımın az orta yapıyor oluşu bir problemdi. Tecrübeli Belçikalı'nın gelişi bu açıdan takıma inanılmaz değer kattı. 
Gençlerbirliği, ardından Hatayspor maçlarında 2 keskin ve net orta ile asist yapan Meunier, Pendikspor önünde de Enis Destan'a harika bir servis yaptı. İlk golünü de korner organizasyonundan bulan Trabzonspor kenar işleyişinden yüzde yüz verim almış oldu. 
Uygulamada esas olan birinci kural uygulama becerisi yüksek oyuncuya sahip olmaktır. Yapabilen ile yapamayan arasında çok keskin bir çizgi var. Sağ taraf ciddi manada hocanın sinirlerini bozuyordu. Meunier bu anlamda Avcı'nın tansiyon ilacı olmuş gibi görünüyor.
Ligin en çok kafa golü atan takımı olan Trabzonspor'un iyi de orta yapan oyuncu bulması pozitif gelişmedir. Onuachu'nun da bu tipte bir santrfor olması ilerleyen haftalar için bir umut ışığı oldu. Elbette Avcı'nın tek kozu bu olmayacak ancak oyunun sıkıştığı bölümlerde atak yönünü sağ tarafa kaydıracağı artık çok belli. 
Lig üçüncülüğü tek ve gerçekçi hedef olarak devam ediyor. Zirvedeki yarışa benzer bir çekişme ligin boyu kısaldıkça üçüncülük için de yaşanacak. Puanlar birbirine daha da yakınlaşacak ve az hata yapan sonuca varacak. Trabzonspor bir kazanma serisine dönüp şu arayı iyi değerlendirmek zorunda. Ligin sonuna doğru yorgunluklar ve kopmalar yaşanması muhtemel. 5 haftalık zorlu fikstür kapıya dayandı. Adana Demirspor-Başakşehir-Alanyaspor-Karagümrük ve Fenerbahçe maçları geliyor. 
Pendikspor galibiyeti sadece 3 puan çerçevesinde değil, ikinci yarıda ortaya koyulan iyi futbolla da değerlendirilmeli. İkinci yarıda öne geçmek için çırpınan, gol için ısıran bir görüntüsü vardı Trabzonspor'un. Eksiklerin geri dönmesi ile hamle şansı da artan Abdullah Avcı'nın artık tek derdi stoper tandemini nasıl kuracağı olacak."
Umit Genc,3,2024,Ne ilk ne de son! Tuzağa düştün Trabzon...,"Haksızı olmayan Türk futbolunun sorumlusu kayıp leş ortamı... Bölüm: Trabzon! Hoş geldiniz.
Toplum normallerine rehber niteliğindeki gecenin öncesine bakalım;
Geçen hafta Fenerbahçe'nin Pendikspor maçından sonra bir Trabzon bileme operasyonu başlatıldı. 
Ahlak sınırlarının dışına çıkan Galatasaray-Fenerbahçe çatışmasının ortasına alakasız bir anda, alakasız şekilde Trabzon perdesi çektiler. Üstüne Fenerbahçe'yi şampiyonluktan etmek gibi gereksiz bir misyon verdiler. 
Amaç kaos çıkartmaktı. Potansiyel şehrin maçı gelmişti. Kolay hedef Trabzon. Kışkırtma oyunu başlattılar:
'Trabzon'da yap görelim'
'Trabzon şampiyonu tayin eder'
'Trabzon yiğidin harman olduğu yer'
'Aslanım, kaplanım, ezin!'
İki camianın normalleşmeye dönen ilişkisini gaza getirerek el birliği ile en kötü dönemine sürüklediler. Maçtan önce sağlıklı ortam olmadığı, bir şeyler döndüğü o kadar belliydi ki... Yayıncı kuruluşun maç kamerasının tam karşıdan gördüğü tribünde alakasız şekilde köpürme yaşayan bir kitle vardı. Sanki tek bir hareketle aşağıya inecek, pimi çekilmiş el bombası gibi, şiddete kodlanmış robotik hareketler yapıyorlardı.
Maç öncesi iftar için dağıtılan bardak suları alakasız anlarda sahaya fırlatmaya başladılar. Merak edenler açıp izlesin. Daha santrada, hiçbir şey yokken attılar. Yavaş yavaş başlayan bu sistematik hareket ilk golden sonra bir virüs gibi diğer tribünlere de dağıldı. Başka şeyler de fırlatılıyordu ama her taraftan gelen ortak şey 'bardak su' oldu.
Kardeşim birileri size gidin ve bu maçı provoke edin mi dedi? Neden geldiniz siz bu maça? Trabzonspor ilk defa mı gol yedi? İlk defa mı tahrik edildi? İlk defa mı hakkı yendi, ilk defa mı faulü verilmedi de geriye düştü? 
Şu maçı normal şekilde bitirmemek için sürekli fırsat kollayan birileri olduğuna yemin edebilirim...
Dakika 62, Trabzonspor soldan hücum yapıyor, takım baskı kurmuş, reaksiyon gösteriyor, gol gelecek belli. Kale arkasından bir şeyler yağıyor içeriye. Akıl işi değil bu. Normal bir durum değil bu.
Kendi takımın hücum ederken sahaya meşale atmanın örneği yok! Bardhi'nin farkı 1'e indiren golü biraz gecikse bu maçı bitirtmeyeceklerdi. Trabzonspor'un geri dönüşü o planı bozdu bence. Dertleri Trabzonspor'un kazanması ya da kaybetmesi değildi, onlar en başından beri linç için bir bahane arıyorlardı.
2-2 bile kesmedi. Trabzon gol ararken, sahaya fırlatmak için bir şeyler arayanlar Fenerbahçe yenilgisinin en büyük sorumlusudur. Batshuayi'nin attığı son gol öncesi verilmeyen faulün haklı isyanını bile elinden aldılar Trabzonspor'un. Çünkü Fenerbahçe'nin maç sonu sevincini bahane ederek, sahaya girdiler. Tahrik mi vardı? Olma kardeşim tahrik. Tahrik edenin cezası var mı bu ülkede? Hayali bir kavga çıkartıp saldırıyorsun.
Şampiyonluk kavgası ile hiçbir alakası yokken birilerine maşa oldu yine Trabzon. Tetikçi yapıldı, tuzağa düştü. Ne yazık ki böyle oldu. Buna camia içinden çanak tutanlar da oldu. Eserinizle övünün.
Toplumsal manyaklığın futbola sıçramış halidir bu. Yoksa ülkece çok yabancı olduğumuz şeyler değil. Kediye bile aynı şeyi yapıyoruz. Ülkenin en iyi eğitim görmüş insanları bile konu futbol olunca aklını kaybediyor, tribündeki ne olacaktı?
Sahada olunca herkes şaşırmış gibi davranıyor değil mi? Zaten bizim toplumsal olarak sorumlu bulamamızın en büyük nedeni; sorunu kendinde görmüyor oluşumuz. 
Federasyon, kulüp yöneticileri, hakemler, medya, sorsan herkes marka. Herkesin tek derdi Türkiye. Asıl 'Marca' gazetesi atmış dün akşam manşeti:
'İğrenç görüntüler yine Türkiye futbolundan geliyor, ne ilk ne de son!'
 
 
 
 
 
 "
Umit Genc,5,2024,"Kaybedene kara zindan, kazanana gül bahçesi!","Önce iki takıma, taraftarlarına, camialara ve hocalara teşekkür edelim. Kaybedenin kazananı alkışladığı, kazananın kaybedeni kucakladığı arzu edilen bu finali, olması gerektiği gibi oynayan Beşiktaş ve Trabzonspor'un tüm fertlerine sonsuz teşekkürler. 
Demek ki bazı şeyler gerçekten istenince olabiliyor. 'Saygı' Türk futbolu için çok zor bir kelime değil.
Atatürk Olimpiyat Stadı'nda iki tarafın da avuçlarından kayan ve sonunda daha çok isteyenin elde ettiği bir kupa gecesi yaşadık. Trabzonspor açısından çok dramatik bitti. Şuna çok eminim; bir çok Trabzonsporlu 2-1 kaybetmeyi tercih ederdi. 2-2'yi bulduktan sonra uzatmada yenen o 'pis' gol çok daha fazla can yakıcı olmuştur. 
Statta atmosferi yaşadım. 2-2'yi bulunca tribüne gelen o parıltı ve coşku 3-2'de katmerli kâbusa dönüştü. Sonuçta bu statta kupa kaybetmeye alışık olmayan bir kitle çok büyük bir hayal kırıklığı ile ayrıldı. 
Öteki tarafta ise 90+4 golüne kadar bitmeyen bir istek gördük. Beşiktaş inanılmaz arzuluydu. Gerçek anlamda kayıp bir sezonun finalinde tüm varlığıyla asıldılar bu kupaya. Fizikten öte mental direnci hiç kırılmadı. 
Sezon boyunca gördüğümüz o kırılgan Beşiktaş geriye düştüğü halde hiçbir bölümde kopmadı. Trabzonspor'da tek tek bakıldığında oyuncu bazlı vasatlık sanki final maçını beklemiş gibiydi. Visca, Meunier, Berat, Umut Güneş, Fountas hatta zaman zaman Uğurcan...İnanılmaz siliklerdi. Canını dişine takan bir Onuachu vardı sanki.

 
2.01’lik boyuyla kendi yarı sahasından alev almaya başlayan ve topu 80 metre Beşiktaş ceza sahası içine kadar sürüp bir de aşırtma vuruşla golü atan Onuachu ateşi daha ilk anda Trabzon tribünlerine vermişti. Ayak uyduran olmadı ona.
Beşiktaş golü yedikten sonra daha agresif oynamaya başladı. Merkezi kapatan ve geriye yaslanıp bekleyen Trabzonspor'a kenar hücumlarıyla yüklendi ve iyi fırsatlar da buldu. Uğurcan 45'e kadar çok net 2 kurtarışla ilk yarıyı tuttu aslında ama Beşiktaş 'geliyorum' diyordu zaten. Ghezzal'ın penaltı golü içeriye girerken Beşiktaş için maçı yeniden başlattı. 
Rüzgarı arkasına alan Beşiktaş set hücumunu aynı şekilde devam ettirdi. Abdullah Avcı'nın tercih ettiği orta saha kurgusu anlamsız şekilde rakibi dipte karşılamaya devam edince derin koşular atan Salih Uçan doğru zamanda doğru yerde golle buluştu.  
70'e kadar iki tane kırılma anı var. Beşiktaş'ın direkte patlayan topu maçı bitirebilirdi. Trabzonspor'un direkten dönen topu ise daha erken bir reaksiyon bulup maçı çevirme fırsatı yaratabilirdi. Sonra 89'da fırsat Trabzon'un kapısını bir daha çaldı. Pepe golü ile 2-2'ye gelmesi bana göre şans. Abdullah Hoca normal olarak işi uzatmaya götürmek için içeriye çok fazla hücumcu atmış oldu o dakika ve gafil avlandı.
Mutlaka içeride bu kadar fazla hücumcu varken uzatma bölümü için kafasında bir plan vardı ama Al Musrati ışıkları kapattı. Zihinsel olarak sahada olan bir takım 2-2'yi de bulmuşken o topu bir şekilde uzaklaştırırdı ama başaramadı Trabzon. Mental güç tükenişini orada gördük. Asist oldu resmen. Musrati de müthiş vurdu topa ve kupayı söküp aldı. Beşiktaş 6 hoca değiştirdiği sezonu kupayla kapatıp Avrupa'da play-off'u da cebe koydu. Daha iyi bir son olamazdı.
Trabzonspor ise Abdullah Avcı ile çok başka bir hikaye yazma fırsatını itti. Bu finali alabilse tarihi bir konumda olacaktı. İki taraf için de yıkıcı. Avcı'ya olan güven de kırılma yaşadı artık. Gelecek sezonun planları da yönetim işbirliği ile hoca üzerinden yapılmıştı ama kaçan bu balık yeni bir kriz doğurur. Homurtu başlar içeride. Camiayı az çok tanıyoruz. Şehrin bu dramatik kayıpla tölerans seviyesi çok düştü.
Günün sonunda bu final kaybedene kara zindan, kazanana gül bahçesinin yolunu gösterecek."
Umit Genc,5,2024,Finalden beklenti: Önce saygı!,"Tüm Türkiye'nin kilitlendiği Süper Lig'in şampiyonluk kavgasının gölgesinde yarın akşam Türkiye Kupası Finali oynanacak. Tarihin gördüğü en büyük krizlere sahne olan bu sezonun olaysız geçmeye aday tek finalinde Beşiktaş ve Trabzonspor karşı karşıya gelecek. 

Futbol kamuoyunun bu maçtaki en büyük beklentisi önce iyi futbol, adil rekabet ve en önemlisi saygı olacak. Kazananın kaybedene, kaybedenin kazanana olan saygısı Türk futbolunda tamamen unutuldu. Bu yüzden bu final tekrar bu saygıyı hatırlatmak için iyi fırsat. Umarım saygının kupanın önüne geçtiği bir final izleriz. 
Hem Beşiktaş hem de Trabzonspor final öncesi ortak paydada buluşarak önemli dostluk mesajları verdi. Atatürk Olimpiyat Stadı kararını alırken Trabzonspor taraftarının bu stattaki hakimiyeti de gözetildi. Bordo mavililerin burada güzel hatıraları var. 5 finalde 5 kupa gördüler. 
Beşiktaş daha önce bu statta kupa kaldırmadı. Siyah beyazlılar kazanırsa bu anlamda da bir ilki yaşamış olacak. İki ekip arasındaki son final 1989-90 yılında İzmir'de oynandı. Beşiktaş 2-0'lık skorla kupayı müzesine götürdü. 
Trabzonspor 34 yıl sonra rövanşı alabilirse Türkiye Kupası sayısında Beşiktaş'ı yakalamış olacak. Galatasaray ve Fenerbahçe'nin inanılmaz fark yarattığı bu sezonu kupa ile tamamlamak gelecek sezonun şekillenmesi açısından da değerli.
Trabzonspor'un form olarak daha iyi durumda olduğunu söylemek yanlış olmaz. Üst üste maçlar kazanarak finale gelen Abdullah Avcı'nın takımı konsantrasyonu daha yüksek taraf olarak gözüküyor. Beşiktaş'ın ise en büyük motivasyonu; işkence gibi geçen sezonda Avrupa için en rahat formülün kupa olması. 
Abdullah Avcı, Trabzonspor'da tüm yerel kupaları kazanan ikinci hoca olarak merhum Ahmet Suat Özyazıcı'dan sonra tarihe geçme fırsatı yakaladı. Bordo mavililer kupa ile kapatırsa Avrupa hedefi de tutturmuş olarak sezondan tatmin olacaktır. 
Bu final ölüm kalım meselesine dönüştürülen lig şampiyonluğunun kaotik ortamından sıkılanlar için biraz nefes olur umarım. Hem Beşiktaş hem de Trabzonspor camialarına düşen görev finali bir şölene dönüştürerek, zirvedekilerin yarattığı bu kaos ortamının havasını değiştirmektir. 
 
 "
Umit Genc,5,2024,Kayıp sezonun ışığı final,"Futbolun bazı kırılma anları ve aktörleri çok acayip hikayeler yazıyor. Belki de bu oyunu tam da bu yüzden çok seviyoruz... 
Şubat ayında Ankara'daki son 16 Turu maçında Eren Elmalı'nın Gençlerbirliği'ne 90+6'da attığı kafa golü olmasa Trabzonspor muhtemelen gelecek sezon Avcı ile devam edemezdi. Uzatmaya götüren o gol hem Trabzonspor'a hem de Abdullah Avcı'ya bir şey verdi. 
O gol kayıp sezonun ucunda bir ışık yaktı; Türkiye Kupası. Dün Karagümrük karşısında kilidi kıran ortanın sahibi Thomas Meunier orada da asisti yapan isimdi. Trabzonspor'un önünde şu an 2 kupa duruyorsa baş aktörü tartışmasız Meunier'dir. Finale giden yolda lider oydu. 
Türkiye Kupası'nı kazanmak ilk adım ve gelecek yılın müjdecisi olabilir çünkü yeni sezona Süper Kupa ile başlamak yaratacağı hava açısından çok daha önemli. Trabzonspor bunu daha önce yaşadı. Avrupa bileti transferi, 2 kupalı senaryo film başlangıcını etkiler. 
Dolayısıyla Abdullah Avcı baştaki o iki düğmeyi kaybetmeden ilikleyip devamını doğru dizmeyi çok istiyor. Oyuncu grubu açısından da emek verilen bir sezonun sonunda kupa kaldırmak her ne olursa olsun tatminkardır. 
Galatasaray ve Fenerbahçe'nin uçurum yarattığı bu dönemde 2 kupadan birini yine Trabzonspor'un kapması bile ne kadar havalı olur düşünün. Gelelim finale götüren Karagümrük maçına... 
İlk yarıda aşırı bir karamsarlık vardı. Kuyruğuna gelip çıkamayacak bir havası vardı bordo mavili tarafın. İlk 15 dakika savunma tandemi 1. bölgede çok geride kaldı. Berat, Umut, Bardhi orta sahası daha ileride pozisyon alınca Karagümrük hızlı hücum fırsatları yakalayıp Trabzonspor'u geriye koşmak zorunda bıraktı. 
Sağlam pozisyonlar da buldu ama kırılmayı yapamadı Karagümrük. Onuachu'nun tam zamanında gelen golü kırılmayı Karagümrük tarafına yaşattı. Sonrası zaten aktı, direnci daha yüksek olan taraf süpürdü. 
Finalde Beşiktaş'ın en büyük handikapı takım için motivasyonu yaratacak liderinin olmaması. Hem teknik alanda hem de saha içerisinde. En büyük avantajı ise taraftarı olacaktır. Ortada bir kupa varsa isteyeceklerdir. Trabzonspor'un da Türkiye Kupası final geleneklerini bildiğimize göre tribün coşkusunu tahmin etmek zor olmayacak. 
İyi bir final maçı bizi bekliyor. Federasyonun şehir konusunda yapacağı tercih iki camianın da beklentilerini karşılar umarım. 
 
 
 
 "
Umit Genc,6,2024,Tarihin gölgesi bize yeter,"Her zaman söylediğimiz yerden giriş yapmak doğru olacak; bizim çok iyi bir jenerasyonumuz var. İçi boş bir söylem değil bu. Bu turnuvanın gruptan çıkan en genç takımı olmak bana gurur veriyor. Bunu artık bağırarak söylemek yanlış değil. Müthiş iş başardık. Bu genç takım bize bazı hayaller kurduruyordu ve onun ilk adımını çok şükür attık.
Portekiz maçından sonra eski kötü rüyalarımıza epeyce daldık ama tünelin sonundaki o güzel ışık bizi gruptan çıkardı. Çekya bizim rakibimiz değildi. Bizim rakibimiz psikolojiydi. 
Çünkü Çeklerin hücum kapasitesi bizim yarımız bile değil. Duran top ve yüksek toplarda ise bizden 2 gömlek üstte bir takım. Zaten ilk 2 maçını da bu organizasyon dahilinde oynadılar. Turnuvanın boy ortalaması en yüksek takımı olunca kenar ortalarınız da en büyük silahınız oluyor. Eksik kalsalar bile o silahla vurdular bizi.   
Bölgeler arası bağlantımız fena değildi maç başı ama Çekya'nın kırmızı kartı bizi psikolojik olarak epey rahatlattı. Zaten o dakikaya kadar topa sahip olmak için oynuyorduk ama rakip de iyi direniyordu. 
Kırmızıdan sonra Çekler iyice geriye yaslanınca takım boyumuz kısaldı ve pozisyonumuzu daha öne taşıma şansı yakaladık. Çekler çok akıllıca davranarak bizim de eksik kalmamız için fırsat kollamaya başladı ki; Kenan Yıldız üzerinden 2 pozisyonda ucuz yırttık. İlk yarı sonunda yıpranan taraf onlardı.
Tek sıkıntı rakip ceza alanı içinde topu buluşturacak oyuncu olmayışıydı. 4-6-0 rakip 10 kişi kalınca bize biraz körelme yaşattı. Oyun zaten net santrafor olarak Cenk'i çağırıyordu bana göre ama Çalhanoğlu golü gelince bir rahatlama yaşadık. Kaptan sonunda 'buradayım' dedi.
Barış Alper çok iyi bir kenar oyuncusu. Kusursuz bir gelişim. Zaten oralarda olunca maçı alıp taşıyor ama 1-0'ın konforunu yaşamak için önümüzde çok fazla süre vardı. Nitekim Çekya golü bulunca 10 dakika geçmeden Cenk'e sarıldık. Daha önce girmesi gerektiğini düşünenlerdenim. Forvetsiz oynamak çoğu zaman çok yoruyor bizi. 
Seviye gerçekten çok yüksek. Fiziken zaten zor bir rakibe karşı kazanmak için Cenk'ten daha tehditkar biri gelmiyordu aklıma. 
1 puan yetiyordu eyvallah ama kazanma duygusu çok başka. Cenk'in golünden sonra sahadaki o bütünleşme gelecek maça da tesir eder emin olun. 
Bizim bu yola devam etmeye ülke olarak çok büyük ihtiyacımız var. Milli duygulara yıllardır hasretiz. Gruptan çıkmak bizi kesmez. Avusturya zor ama en zor değil. Rüzgarı arkamıza almışken '2008 ruhu' sözde kalmasın. 
Türkiye bu büyük turnuvaların ezber bozanıdır. Biz o günleri yaşayan nesiliz. Biliriz. 16 sene sonra aynı yola girdik. Bize bu yolda tarihin gölgesi yeter. "
Umit Genc,6,2024,Türk önde Türk ileri!,"Türk Milli Takımı yıllar sonra çok çok büyük potansiyeli olan bir jenerasyon yakaladı. EURO 2024 bizim bu jenerasyonumuz için bir prestij meselesiydi çünkü mutlaka bir fark yaratmalıydık. Tarihimizde ilk defa bu kadar genç bir takımla çıktık grubumuzun ilk maçına. Ve şükürler olsun ki turnuvanın ilk haftası tamamlanırken herkes bizi konuşuyor! Avrupa'ya futbol zevkini sorgulattık. 
İnanılmaz bir maç oynadık Gürcistan ile. Senaryosu yazılsa bu kadar aksiyon uydurulamazdı. Tablosu çizilecek, dövmesi yaptırılacak 2 muhteşem gol, VAR iptali, direkten dönen şutumuz, onların direkten dönen son dakika pozisyonu, Samet'in çizgiden çıkardığı top, boş kaleye kaçırdıkları 2 ölümcül an ve muhteşem final.
Tam bir Türkiye Avrupa Şampiyonası klasiği. Heyecandan ölüyorduk!
İlk 30 dakikanın büyük bölümünde hızlıydık. Hücum aksiyonlarımız, beklerimiz dahil çok iyi çalıştı. Ayaklarımız iyiydi. Topu iyi kullandık. 3. bölgede sürekli yeni üçgenler kurup teknik kapasitemizin avantajını kullandık. Bu oyun tarzı ıslak zemine rağmen kusursuza yakın işledi. 
Gürcistan'ın planı ise olabildiğince kapalı bir savunma dizilişiyle boşluk vermeden oynayıp geçiş hücumları kovalamak üzerineydi. Topa sahip oldukları bölümlerde kaliteli geçiş oyunu izlettiler. Teknik kapasiteleri bize göre daha düşük olduğu için birebirlerde sert oynadılar. 
En büyük kusurumuz geriye koşarken dağılmamız ve savunma pozisyonunu kaybedişimizdi. Zaten golü de pozisyon hatasından yedik. Kenan Yıldız'ın golü iptal olmasa Gürcistan daha erken kopabilirdi ama beraberlik golü onlara direnç kazandırdı. Bizim ise kırılgan tarafımızı ortaya çıkardı. 
Klasik Montella takımı görüntüsü verdik aslında; çok pozisyon bulan, aklı sürekli golde olan ama çok da pozisyon veren bir takım. Takım savunması çalışmamız lazım. Ama önce aile olmamız gerekiyordu. Onu başardık bence. Samet Akaydın'dan yeni bir Merih çıkardık mesela. Ben dahil herkesi ters köşe yaptı. Yeri sallayan bir duruş! 
Arda'nın 65'te attığı gol normal değil. Öylesine atılmış bir şut hiç değil. Bu kadar özgüvenli, vurulacak en kusursuz yeri hedef alıp bu stilde bir şut atmak büyük topçu işi. Arda'nın bir imza golü var artık. Bizim için çok büyük bir marka oldu Arda. Her yönüyle gözü ileride olan bir Türk markası.
Onun golü hem maçı getirdi hem de milli bağlarımızı yeniden yeşertti. Ülke olarak 19 yaşında bir pırlantanın etrafında birleştik. Teşekkürler sana çocuk. 
Maçtan sonra yaptığı paylaşım inanılmaz hoşuma gitti. 10. yıl marşındaki 'Türk'e durmak yaraşmaz'ı alıntıladı. Ben de devamını getirip bu yazının sonunu 'Türk önde, Türk ileri' olarak bitirmek istedim.
Önde ve ileride olacağız. EURO 2024'te Türk takımının farkını göstermek için böyle oynamaya devam!
 "
Umit Genc,6,2024,EURO 2024 stoperi kim olmalı?,"Montella'nın EURO 2024 öncesi oynadığı son hazırlık maçlarında kırmızı alarm yakan stoper bölgesine uyguladığı tampon yine kesin sonuç vermedi. Ozan Kabak'ın sakatlığı sonrası Almanya'ya davet edilen Ahmetcan Kaplan'ı 'şimdilik' kenarda tutan hoca Polonya önünde Samet Akaydın'a şans verdi.
Akaydın Yunanistan'daki son ayında maç oynamadan doğruca Milli Takım kampına geldi. Dolayısıyla maç temposu eksiği var. Kademe bilgisi, pozisyon alma becerisi, konsantrasyonu oldukça düşük bir profil. Akaydın EURO 2024 için hazır olmadığını net şekilde gösterdi. Turnuva içerisinde ihtiyaç olacağı kesin. Olası yeni bir sakatlık durumunda zaten sıkıntılı olan bölge için son çare kalabilir ancak daha iyi alternatifleri varken turnuvaya onunla başlamak ciddi tepkilere neden olur.
Montella'nın 4'lü savunma kurgusu oluşturacağı artık neredeyse kesin. Sağ bek güvenimiz Kaan Ayhan bence. Ferdi'nin soldaki yeri tartışmasız. Biz Bardakçı'nın partnerini arıyoruz. Arabistan'a gittiğinden beri Merih'i de kaybettik. İnanılmaz geriye gitti. Türk Milli Takımı'nın karakterini, inatçılığını, mücadelesini simgeleyen bir isimdi Merih. Öyle anlarda, öyle ortaya çıkışları vardı ki; yeri sallıyordu sanki. Kendini bulmasına turnuva zamanı yetmeyecek gibi.
Bu yüzden çare başka. Çare yeni bir fırsat yaratmakta... Sıra Ahmetcan Kaplan'da. Neden Ahmetcan? Çünkü risk almaya değer bir pırlanta. Ajax gibi bir akademinin peşini bırakmadığı, gider gitmez çok büyük ve uzun soluklu bir sakatlık yaşamasına rağmen dönüp takımının as stoperi olacak kadar potansiyelini koruyan bir isim. Henüz 21 yaşında. Arda'larla, Kenan'larla Semih'lerle, yani çağın yeni yüzleriyle beraber oynamayı hak ediyor. 
Ajax ile çok kritik Avrupa maçlarına çıktı. Çok değerli performanslara imza attı. Topla çıkabilen, savunma dengesi güven veren Ahmetcan, eğer oynayabilecek durumda ise (Polonya maçında hafif sakatlığı nedeniyle kadroya alınmadı) herkes kadar şansı var. 
Montella EURO 2024 özelinde turnuvanın en genç takımlarından biri olmakla gurur duyduğunu söylüyordu. O zaman bu takımın en genç stoperini de oynatmak ve sorumluluğunu almak çok zor değil. 
 
 
 
 "
Umit Genc,6,2024,Ekilmeye hazır bahçe,"Avrupa Şampiyonası'ndaki ilk maçımıza aşağı yukarı 10 gün kaldı. Grubun kağıt üzerindeki en zayıf ekibi olarak görülen Gürcistan karşısına bolca handikap ve soru işaretleri ile çıkmamız çok muhtemel.
Turnuva öncesi bir karamsarlık yaratmanın hevesinde değiliz ancak bazı gerçeklerle de beklentiler ışığında yüzleşmek gerek. 
Turnuvaya bu kadar kısa bir süre kalmışken en büyük eksiğimiz ideal 11 konusunda yaşanan çok bilinmeyenli denklemler. Sadece Montella değil, bütün ülke an itibariyle bir ideal 11 arayışında. Üstelik bu arayış tamamen kağıt üzerinde dönen isimlerle, tahminler üzerinden yürütülüyor. Gerçek bir fikre sahip değiliz. Hangi bölgede, hangi ismin, hangi performansı vereceği, takım dinamiklerinin işleyip işlemeyeceği çok büyük bir muamma.
Vincenzo Montella 'hazırlık dönemi' dediğimiz bu evrede maç temposu kazanacak turnuva kadrosuna henüz sahip olamadı. İtalya sınavında sahaya çıkan 11'in tamamı bile değişebilir Gürcistan karşısında. Bu ihtimal var çünkü hiçbir bölgede 'kesin' diyebileceğimiz bir isim yok. 
Rakiplerimiz ideale yakın kadrolarla çıkıyor hazırlık maçlarına. Oyun şablonu belli ancak performansa dayalı 2-3 değişiklikle turnuva idealini yakalamaya çalışacaklar. Ancak bizde durum çok çok farklı. Arda Güler'i, İsmail Yüksek'i, İrfan Can Kahveci'yi, Salih Özcan'ı, Semih Kılıçsoy'u, takım kaptanı Çalhanoğlu'nu, Ferdi'yi hala birlikte oynatamadık. Stoper tandemimiz belli değil. Dizilişte beyin fırtınaları devam ediyor. 
3'lü savunma görmek isteyenlerin sayısı oldukça fazla. Mevcut kadro yapısında denenmesi de çok muhtemel ancak oyun tekrarı gerektiren bir şablon ve biz henüz 'AS' kadromuzun birlikte nasıl oynayacağını bilmiyoruz. Son İtalya maçı oldukça zevksiz, heyecansız geçti. Turnuvaya Mehter Marşı ile hazırlanmıyorsak eğer bunu Polonya maçında göstermemiz lazım. 
Devşirme santrfor ile hücumda oldukça etkisiz kalıyoruz. Bu turnuvada belki de en büyük şansızlığımız bana göre Enes Ünal'dan faydalanamayacak oluşumuz. Bölgenin gerçek anlamdaki tek alternatifi olarak gözüken Semih Kılıçsoy'un neler yapabileceğini Polonya maçında mutlaka görmeliyiz. Kenan Yıldız, Arda Güler, Semih ve Barış Alper en az 45 dakika yan yana oynamalı. Bu ekibin üretkenliğini görmemiz ve ideal hücum varyasyonunu oluşturmamız şart. 
Teknik kapasitesi çok yüksek bir milli takıma sahibiz. Bu bir gerçek. İsim isim baktığımızda A Milli Takım'ın daha önce modern futbol anlayışı içerisinde bu kadar kreatif bir kadrosu olmamıştı. Yapılacak iş ekilmeye hazır bahçe. Montella eğer şartları doğru okuyan bir çiftçi olabilirse tüm handikaplara ve hazırlıksızlığa rağmen o bahçeyi yeşertebilir. 
 "
Umit Genc,7,2024,Kazasız deplasman işi,"İlk yarı Trabzonspor açısından oldukça şans dolu geçti. Oyunu çalışmayan taraf olarak çok fazla pozisyon veren ama şansın yardımıyla geriye düşmeyen bir Trabzonspor izledik. İlk yarım saatte Uğurcan'ın üzerine doğru gelen 3 topta rakip biraz daha becerikli olsa en az 2 gol bulabilirlerdi.
12 takımlı Slovakya ligini 6. sırada bitiren bir takıma karşı bir çuval pozisyon verdi Trabzonspor. Bu normal değil. Uğurcan'ın sezon açılışındaki motivasyonu biraz düşük olsa Trabzonspor maçı zor kazanırdı. 
Hocanın henüz tamamlanamayan kadrosundaki eksikler genç rakip karşısında çok sıkıntı çıkarsa da galibiyeti getiren tecrübe oldu diyebiliriz. İkinci 45'te topla ilişkisi daha iyi olan oyuncu grubu birlikte oynamaya alıştıkça bunu geliştirecektir.
Sezonu erken açmak Abdullah Avcı'nın tekrar prensibi için bence iyi oldu. Yaz mevsiminde çok daha kötü, hatta berbat sonuçlar görmeye alışkınız. Dolayısıyla her şeye rağmen rövanş için 2 farklı avantaj almak önemlidir ancak abartılmamalıdır da. 
Santrforsuz oyunun sancılarını da biraz çekti Trabzonspor. Atanın iyi olduğu sezonlarda tutanın da varlığını hissettirmesi seni alıp zirveye çıkarıyor. Bu yüzden Uğurcan'ın kendi standardına dönüşü santraforun da gelmesiyle değerli olacaktır. 
Yeni transferlerin gelişi kadro yelpazesini büyüttü, kulübeyi zenginleştirdi, rekabeti devreye soktu. Alternatifi bol bir kadro planlaması düşünen teknik ekibin eli an itibariyle güçlü ama yetmez. 
Oyun yönü ve yükü hala Visca üzerinden akıyor ancak Nwakaeme'nin gelişi ile birlikte kantar biraz o tarafa doğru da eğilecektir. Savunmaya Savic gibi üst düzey bir ismin transfer edilmesi de hedeflerin büyüklüğünü gösteriyor bize. Orada da iyi bir tandem yakalandığında savunma işini de toparlayacaktır Trabzonspor. 
Cihan Çanak gibi bence sürpriz olmayan ama attığı harika golle bir anda ekibin bir parçası olacağını hissettiren genç bir isim kazandı takım. Rüyasında bir kaç kez atmıştır bu golü çocukken. Oyuna hız katan bir alternatif yaratacak bence.
Sonuç olarak ilk maç itibariyle bordo mavililer bir kaza yaşamadan deplasman işini halletti. Tur Trabzon'da kolay olur. Abdullah Avcı'nın Avrupa'da yarışır bir takım yaratması lig içinde de sürükleyicilik sağlar. Geçen sezonun kaçan Türkiye Kupası ilk adımın biraz daha geriden atılmasına neden oldu ama daha ileri sıçramak için bir kaç adım geriye gitmek iyidir. "
Umit Genc,7,2024,Türk futbolunda yeni devrim: Hacıosmanoğlu,"İcraatlarıyla TFF’ye son yılların en büyük antipatisini kazandıran Mehmet Büyükekşi sonunda koltuğu bıraktı. Çoktan istifa etmesi gerektiği federasyon başkanlığını türlü bahanelerle seçime kadar sürükleyen, kazanacağından çok emin olan Büyükekşi’nin başını ummadık taş yardı. 
Kamuoyunun büyük bir kesiminin ihtimal vermediği İbrahim Hacıosmanoğlu kongrede şapkadan tavşanı çıkarıp Büyükekşi yönetiminin ipini çeken isim oldu. Aslında mevcut başkanı istemeyenler Servet Yardımcı’nın etrafında birleşmişti. Yardımcı’nın girdiği seçimde Büyükekşi’nin kazanma ihtimali zaten yoktu.
Bu yüzden en çok onunla uğraştılar belki ama Hacıosmanoğlu’nu unuttular. Herkesi terse yatırdı. Bana göre bir devrim yaptı. Çünkü Trabzonsporlu olmasıyla bu kadar öne çıkan birinin TFF'ye başkan seçilmesi tarihte yok. Peki nasıl kazandı?
Trabzon kanadının kongredeki esas ağırlığı delege sayısındaki artışla beraber tamamıyla Hacıosmanoğlu’nu destekliyordu. Ama bu sayı Büyükekşi’yi devirmek için yetmeyecekti elbette. En büyük hamleyi bence Mecnun Otyakmaz başkanı yanına çekerek yaptı. İkisinin profili aslında birbirine çok yakın çünkü çok eski arkadaşlar. Hacıosmanoğlu destek için Mecnun başkana gittiğinde ‘biz sana bu seçimi kazandırırız’ çıkışıyla karşılandı. 
Trabzonspor’un ilk günden beri ortaya koyduğu iradenin arkasından Anadolu takımlarının büyük bir bölümü de geldi. Sözü geçen isimlerden biri olan Murat Sancak’ın desteği de Hacıosmanoğlu ile beraberdi. Geriye bir tek 3 büyüklerden alınabilecek maksimum oy kalmıştı ama kimse kongre gününe kadar rengini belli etmedi.
Hacıosmanoğlu kürsüye çıktığında ikna edici bir konuşma yaptı ama asıl ses getiren Ali Koç’un sözleri oldu. Herkesten fazla etki yaptı. Büyükekşi’ye seçim kaybettiren Hacıosmanoğlu’na TFF başkanlığı getiren konuşma oydu. Beşiktaş cephesi yönünü çevirdi. Oyunu Hacıosmanoğlu’na kullandı.
Galatasaray tarafından da gelen bilgiler bu yönde ama net bir duruş göremediğimizi söylemek gerek. Sonuç olarak kafa kafaya götürdüğü yarışı 5 oy farkla da olsa Hacıosmanoğlu’nun alması Türk futbolu için büyük olaydır. Olmaz denilen oldu.
Büyükekşi spor bakanı, milletvekilleri, Beştepe desteği ile çıktığı seçimde adaylığını duyurduğu günden beri dürüstçe konuşan, oy için belli kesimlere şirinlik yapmayan, söylemlerini değiştirmeyen Hacıosmanoğlu’na mağlup oldu. Büyükekşi’yi bu mağlubiyetten EURO 2024’te özel uçaklarla peşinde gezdirdiği ‘şakşakçı’ tayfası da kurtaramadı. 
Şimdi Hacıosmanoğlu’nun TFF’deki bu enkazı kaldırması gerekiyor. Hakkaniyetli kurumlar yaratarak, en önemlisi geçmiş meselelere sünger çekerek Fenerbahçe de dahil herkesi etrafında birleştirmesini diliyorum. Bunu başarabilirse işte o zaman gerçek bir devrim yaratırız."
Umit Genc,7,2024,Üzüntüyü bırakıp sarılın,"Berlin'de ayakta alkışlanan Milli Takım için herkes anlık üzüntüsünü kenara bırakıp sarılsın birbirine. Ahlanacak vahlanacak bir turnuva olmadı. Tam tersine gurur duyulacak anlar yaşattı bize çocuklar. 
Camialar arası kavgaların uzağında, harika bir kenetlenme ile gerçekten olabilecek en maksimum heyecanı yaşadık. Turnuvaya katılan takımlar içerisinde adını duyuran, vitrine çıkan 3-4 tane net oyuncumuz oldu. Herkes onları konuşuyor.
Yaş ortalamasının üzerinde, sahici bir turnuva takımı gibi görünmek kolay iş değildi. Zaman zaman kapasitesinin nirvasını zorlayan, klasik tabirle milli formanın hakkını veren jenerasyon böyle olur. Hatırlanacaklar.
Son 8 takım arasına gelen sürpriz ülkenin Türkiye olması, gelecek turnuvalar için bizim en büyük umut ışığımızdır.
Hollanda bizi tecrübesi ile geçti. Çekindikleri rakiptik ama son bölümde, zaaflarımızın hortladığı anlarda onlar bizden daha sakindi. Avusturya maçında yanımızda olan şans bu kez karşı taraftaydı. Top bu turda Hollanda’yı sevdi. Mert Müldür’ün bileğine basılan pozisyonda kırmızı çıkmaması da ayrı skandal. Kırılma anları var.
Hoca üzerinden konuşmayı doğru bulmuyorum çünkü turnuvanın başında yanlış gibi görünen tercihlerine yapılan yorumların sonrasında herkesi pişman etmesi gerçeğini kabul etmek lazım. 
Montella’nın da ilk büyük turnuvasında tıpkı oyuncular gibi gelişimin bir parçası olduğunu düşünüyorum. Takım onu inanılmaz sahiplendiği için son 8 arasına kalabildik zaten. Görüntü buydu. 
Milli Takım olgusunu koruyup sürdürmekten başka çaremiz yok. Dünkü 11’den en az 3 isim daha Avrupa’nın üst düzey kulüplerine transfer olup bu seviyeler için tecrübe yükleyecek. Olaya kademe kademe bakarsak bu yılın çeyrek finali bir sonraki turnuvanın yarı final adayı yapar bizi."
Umit Genc,7,2024,Hayal kurduran takım gerçekleri yaşatıyor,"Çeyrek finale ‘Türkiye’ yazdıran o son düdük sonrası sahaya serilen Milli Takım… Bu maç ve bu oyuncu grubu böyle anılacak çünkü Türk halkı uzun zamandır terinin son damlasına kadar mücadele edip, yorgunluktan bayılana kadar kazanmak için çabalayan bu takımı görmeyi çok beklemişti. Bize bu duyguları tekrar yaşattığınız için sonsuz teşekkürler Milli Takım. Yıllar sonra futbol ülkesine dönmekten müthiş keyif alıyoruz.
Hazırlık maçları da dahil turnuvanın en kaliteli maç başlangıcını yaptık. İsteğimiz, iştahımız, topla her temasımızda bize bu maçı almak istediğimizi gösteriyordu. Maça inanılmaz motive çıktık. En önemlisi topla temas etmekten hiç kimse çekinmiyordu. Ayağına top isteyen sayısı fazla olunca oyunumuz inanılmaz gelişti. Avusturya’nın ilk yarıda Arda’ya aldığı kabaca önlem saha yayılışında bize sayıca üstünlük sağladı. Bu avantajla topun sahibi biz olduk. Arda da sağolsun oyunda kaldığı süre boyunca çok top tuttu bize ilerde. Kaç adam çıktı üzerine sayamadım. Hem Avusturya’yı kendi sahasında zapt etmemizde hem de topu kenarlara taşıyıp oyunu genişletmemizde müthiş katkısı oldu. 
Maçı golle başlatınca rüzgar da arkamızdan esti. Öyle tehlikeli ve kaliteli hücumlar yaptık ki; Avusturya üstümüze gelmeye çekindi. Planlarını bozduk. Çünkü onların düşüncesi daha santrada bizi ön alan baskısıyla boğup skoru almaktı. İlk duran topta avladık onları. Sonra topu biz çevirdik. Dersimize iyi çalışmıştık. 
Merih de günlerdir rüyalarında bu maçı oynuyormuş gibi bastıkça yeri sallıyordu. Golü de atınca iyice bir eski canavarı çıkardı içinden. Saha lideri oldu bize. Göğüsledi savunma işini de mertçe. Sırtladı taşıdı bizi, koydu son 8 takım arasına.
Avusturya öyle kırılgan bir takım değil. Peş peşe 2 maç çıkaracak fizik kapasite var. Bırakmadılar tabi. İkinci yarı merkezden çok etkili geldiler. 55’e kadar 3 net pozisyonun birinde topu kaleye sokabilseler daha erken stres yaşamaya başlayacaktık muhtemelen. Son yarım saat kontrolü de aldılar. İkinci golle bir darbe daha vurduk ama yine düşüremedik. 2-1’i bulduklarında son bölüm için endişe başladı. Maçın sonu çeyrek final olunca stresi de gruptaki stres gibi olmuyor. Daha büyüyor. 
Nefes almakta zorlanırken Mert Günok’un bu turnuvanın jeneriklerinde oynatılacak o imkansız kurtarışı yapması ve müthiş finalin son perdesi. Hayaller kurduran takım şimdi bize gerçekleri yaşatıyor. 
Bu genç takımdan bir turnuva takımı yaratmayı başardık. Bu çok büyük gurur meselesi. Eksiklerini bu kadar çabuk kapatan bir takım ancak karakter ile yapılabilirdi. Yaptık. 2008 ruhundan sonra bunu tekrar yakalamak hiç kolay olmadı. Bırakmayalım. Bu sinerji şans da yanımızda olursa neden bize yarı finali göstermesin?"
Umit Genc,8,2024,Avcı değil yolcu,"St. Gallen o kadar kötü bir takım ki Trabzonspor’un kötülüğünü örtecek kadar kötü. Şu eşleşmede daha kaliteli bir takım gelse yaşanacak felaketi hayal bile edemiyorum. Düşünün bir iç saha maçı, buraya ürkerek geldiklerini söyleyen bir rakibe karşı oynuyorsunuz ve buna rağmen sizi Avrupa’dan eliyorlar. Olağanüstü bir gece yaşadı Trabzon.
Maçı stattan izledim. Bu sezon ilk kez Trabzon’da maça gittim ve inanın bana takımın bu turu geçip gruplara kalabileceğine inancım sıfıra yakındı. 
Daha önce yazdım, söyledim; vasata ikna edilmeye çalışılıyor diye. Abdullah Avcı bana göre mental kontrolünü tamamen kaybetti artık. Buna eminim. Hocanın vücut dilini biliyorum. Yaptığı şeyler normal değil. Maç önü, maç sonu fark etmez. Açıklamalarına bakın. Ördüğü duvarların arkasındaki yalnızlığın içine hapsoldu. Kimsenin onu anlamadığını düşünüyor. Taraftarın onu istemediğinin farkında. Taraftar hocayı istemiyor artık. Bunu da açık açık gösteriyorlar zaten. Abdullah Avcı’nın mentalini bozan da bu. Çözüm de maalesef yok. Boş inatlaşma bundan sonrası. 
Her şeyi bir kenara bıraktık diyelim. Oyunu zaten konuşamıyoruz. Oyuncu tercihlerini de sorgulamayalım kabul. St Gallen ayarında bir takıma karşı tek gol atarak penaltılarla elenmeyi kendisine yakıştırabiliyor mu? Bunu gerçekten merak ediyorum. 
Tepkiyi kabul etmiyor. Birileri tribüne adam göndermiş. İstifa sesi çıkarmasınlar diye. Susturabildiniz mi merak ediyorum. Trabzonspor kendi taraftarına haksızlık etme cüretine kadar vardı bu iş artık. 
Transferde hata mı var? Bence hayır. Cihan Çanak mesela. Orijinal bekin Pedro Malheiro mesela. İkisi de muazzam top oynadı ikinci yarı. Peki biz niye Ozan Tufan kahrı çektik ilk yarıda? Neden Bardhi vazgeçilmezin oluyor?
19 yaşındaki Cihan Çanak’ın cesaretini de kim gösterdi? Kaptırdığı topa bile 70 metre depar atıp geri aldı. Onun şutundan gelen kornerle gol atıyorsun zaten. Dinamizm arıyorsan onda vardı. Sayesindedir maçın penaltılara kadar kalması. Açık. 
O zaman hocanın şapkayı önüne koyma zamanı geldi de geçiyor artık. Şimdiye kadar arkasında duran yönetim de topun kendine döndüğünün farkında artık. 
Dün maçtan sonra hocayla ilgili gizlenen endişeler artık açık konuşulmaya başlandı. Yönetim son 5 maçlık hezimetin getirdiği homurtunun dayanılmaz rahatsızlığını kabul etti. Avcı artık yolcudur. 
Akan suyun önünde kimse durmak istemiyor. Şampiyon apoleti geçmiyor artık. Bu hikaye yakın zamanda bitecek. Trabzonspor’da ikinci Abdullah Avcı dönemine vedaya hocanın kendisi hariç herkes hazır. 
Olduramadığı sürecin sonunda kendisine yakışan kavgasız bir vedadır. Bu top buradan çıkmaz artık. Başkan Ertuğrul Doğan kendi üzerinde büyüyen stres topunu dünkü maçtan sonra patlattı. Protokolde maç bitimi kendisini zor tuttu ve yol ayrımına gelindiği fikrine ilk kez bu kadar yakın. "
Umit Genc,8,2024,Nihayet mahkum değil hakim oyun…,"Mevcut kadro yapısında ideale en yakın, en doğru 11 tercihi ile St Gallen deplasmanına çıkan Trabzonspor’da bu değişimin oyunu da değiştireceği çok aşikardı. Tepkilerden olacak ki; artık mahkum değil hakim oynamaya karar veren Abdullah Avcı stratejik olarak takım halinde hücum opsiyonunu nihayet çalıştırdı.
İlk yarıda topun sahibi, oyunun hakimi ve gole yakın olan taraf Trabzonspor’du. Hakikaten uzun zamandır aranan oyun buydu. Okay-Mendy-Bardhi tandemi iyi çalıştı. Enis Destan ile başlayan ön alan baskısı Orsic ve Visca’nın da desteği ile St Gallen’in bütün pas kanallarını kilitleyip kendi yarı sahasına hapsetti. 
Batista Mendy orta sahaya geçince resmen prangalarını attı. Oyunu hızlandırdı, topu tuttu, saha içi yerleşimini rahatlattı. Domine etti oyunu.
45 dakika sonunda gol beklentisi 0.84 olan ve tek bir pozisyon bile vermeyen Trabzonspor, atak oynamanın savunmaya da ne kadar değer kattığını hatırladı. St Gallen’i oyunda tutan tek şey kalecisi Lawrence oldu. İmkansıza yakın kurtarışları var. Skoru bir türlü vermedi tarafımıza. 
İkinci yarıda biraz deplasmanda olmanın çekingenliği ile daha kontrolcü oyuna dönüldü. Trezeguet’in kafasına gelen o müthiş fırsat kırılma anıydı. Yapılabilecek en kötü vuruşu yaptı. Atsa rövanş için Gallen’in umudu biterdi. 
Geçen hafta bundan bahsetmiştim; taraftar böyle üzüleceği pozisyonlar görmek istiyor en azından. 
Trabzonspor üretkenliğini geliştirdiği bu maçta 70 dakika oynadığı futbolun üzerine gitmeli. Skor alamadığı her dakika dağılan
konsantrasyon meselesine ise çok çalışmalı.
Son bölümde rakibe baskı fırsatı veren değişiklikler oldu. Orta saha tandemi bozulup, Visca-Orsic kanadı yorulunca Gallen gelmeye başladı. Duran topta yenen golün imdadına VAR yetişmese yeni bir krizin kurdelesini keserdi Trabzon. 
Neyse ki korkulan olmadı bu kez. En azından İsviçre’deki deplasman tribününe layık bir oyun izletti takım haftalar sonra. Aynı destek perşembe günü Trabzon’da sürerse, Fırtına üzerindeki bu kapkara umutsuzluk perdesini yırtıp Avrupa uçağına yetişebilir."
Umit Genc,8,2024,Olmayan oyunda sadakat aramak?,"Avrupa Ligi’ne bu kadar kolay havlu atan bir Türk takımı uzun yıllardır görmemiştik. Mendy’i de sayarsak 4 tane aynı tarzda oynayan orta saha orijinli oyuncu ile çıktı Viyana deplasmanına Trabzon. Aynı profildeki Ozan, Okay, Lundstram ile rakibi kalabalık karşılayıp geçiş hücumu kovalayacak bir plan vardı ilk yarıda. Buna rağmen Rapid Wien’in pas bağlantısını kesip durdurmaya yönelik çabaların hiçbiri sonuç vermedi. Maç yine ilk dakikadan başlayarak rakiple Uğurcan arasında oynanan bir düzene girdi. İnanılmaz pozisyonlar verildi ama 0-0’da kaldı. Şans yanımızdaydı. 
İkinci yarıda aynı diziliş aynı 11 ile çıkmak intihardı. Bu yolu seçti Abdullah Avcı. İntiharı seçti. İlk şutunu 68’de atabildi takım. Tur için gole ihtiyacı olan takım 68’e kadar kaleyi bile göremedi. Bir takımın ayaklarına bu kadar pranga bağlanmaz. Hiçbir taktik ‘deha’ ile açıklayamazsın bunu. 
Uğurcan Çakır 4 Avrupa maçında 20’den fazla top çıkardı. Buna rağmen ilk maçta yediğin tek golün acizliğinde kalıp turu geçemedin. Nasıl açıklayacaksın bu stratejiyi? Olmayan oyunda sadakat aramak deli saçması. 
Rapid’in 77’den sonra bulduğu 2 gole anlam yükleyen var mı? Trabzonspor o kadar kötü ki; rakip hiçbir şey yapmasa bile ilk maçtaki tek golle turlardı. 
Trabzonspor forması giyen bir oyuncunun top sürme fobisi olabilir mi? Topu alan yana, geriye oynuyor. Oynamayan da ‘niye oynamadın’ diye azar yiyor kenarda. Şu vasatı ortaya çıkaran aktörlerden hiçbiri sorumluluk almayacak mı? 
Abdullah Avcı’nın ciddi motivasyon kaybı var. Eleştirilerden de sosyal medyadan da fazlasıyla etkilenmiş görünüyor. Oyuna, oyuncuya, en önemlisi sahaya hakimiyeti yok. Bu şekilde sürdürebilir mi? Hiç emin değilim ama böyle sancılı bir sezon başlangıcından sağlıklı çıkamaz Trabzonspor. Bunu geçen sezon da Bjelica ile tecrübe etti bu takım. Ve hoca ile yollar ayrıldığında rakipler çoktan atı alıp Üsküdar’ı geçmişti. 
Avcı’nın kredisi tükenmek üzere. Şehrin ona gösterdiği tevazuyu ve zamanı bu takımla bir kez daha tekrarlamayacağını bilmeli."
Umit Genc,8,2024,Eleştiri zamanı eleştiri,"Sezon açılışı biraz heyecan arıyor insan. Biraz top oynayan, atamasa da pozisyona giren, şut atan filan bir takım. Lambur lumbur oynuyor Trabzonspor. Topun arkasında duran bir takıma karşı nasıl pozisyon bulacaksın? Bu kadar sabırlı oyun ne kadar gerekli? Her şey santrfor yokluğundan mı?
Trabzonspor onlarca pozisyona girip topu içeriye atamayan bir oyun oynasa golcü işini konuşalım ama şu an eğreti duruyor bu konu. 
Homurtuların sesi yükseldi normal olarak. Çünkü taraftar bir şey görmek istiyor artık. Yapbozun bir tarafından başlarsın yapmaya sonra eksik parçayı ararsın. Kaç ay geçti birleşen 2 parça yok Abdullah Avcı takımında. Yani vasatlığa mı ikna etmeye çalışılıyor anlamadım. Kıymetli olan ne?
Abdullah Avcı konuşurken sanıyorsun ki; ortada son sürat koşan bir şey var, onu arkadan eleştirilerle çekip düşürmeye çalışıyor herkes. Sivasspor ve Rapid Wien maçları geçen seneden kalan birikmişliğin patlaması artık.
Bırakın koşmayı emekleme umudu yaratan tek sinyal yok. 9 yeni transferin 6'sı 11'de başladı, 3'ü sonradan girdi. 90 dakika çekebildiğin isabetli şut sayısı 2.
Uğurcan'ın 5 net kurtarışı var. Bu kadar mı kalite kattınız takıma? Transferi eleştirmiyorum hatta bana göre doğru hamleler yapıldı ama zaman ve oyun kavramları birbirini tutmuyor.
Beşiktaş da yapılandı mesela ama ortaya bir şekil çıktı en azından üstüne koymaya başladılar eksikleri. Orada Semih Kılıçsoy'a güven var çünkü. Enis Destan Trabzon'da kulübede oturuyor. Bundan kötü mü oynayacak Trabzonspor en azından golcü gelene kadar Enis'e tutunsa?
Hoca herhalde Enis iyi oynarsa golcü alınmaz endişesi taşıyor. Övülmeye değer işler olduğunda hiç susmadık ama eleştiri zamanı da eleştiri. Tepki zamanı tepki. 
Yönetimin de arkasından çektirir bu gidişat. Bu kadar yatırıma Avrupa'dan da düşerse Trabzon peşine onlar da sürüklenir. 
'Trabzonspor sahada kazanmak için oynar' söyleminin içini doldurun. Her zaman kazanamazsın evet ama ne için oynadığını gösterirsin. Trabzonspor tribünü kaçan pozisyona üzüldüğü maçlar yaşamak istiyor artık. Bu kadar basit. "
Umit Genc,8,2024,Abdullah Avcı'nın yeni işi...,"Trabzon'da sezonun ilk maçı uçar kaçar seviyede, transferin fark yarattığı bir takım karşılamadı tribünleri. Tur için gerekli olan skoru almak, belki bir hazırlık maçı edasında geçen bir 90 dakikanın içindeydi herkes.  
Ruzomberok evinde oynadığı üstün oyuna rağmen Trabzonspor'a kaybedince oldukça düşük bir motivasyonla geldi deplasmana. Buna rağmen yine iyi pozisyonlar buldular ama seviye farkı çok baskın. Bitiricilik konusunda iki taraf da acemilik çekse de ilk maçın skor özgüveni Abdullah Avcı'nı takımı üzerindeydi.
Hali hazırda Draguş'un santrfor oynadığı kadronun pozisyon üreticiliği istenen verimde olamıyor. Zoraki bir tercih olarak görülen bu durum asıl pivotun gelmesi ile aşılacak gibi. Draguş bu sezonun fark yaratan isimlerinden biri olacağının sinyallerini net şekilde veriyor ancak bu şablonun içinde olmaz. Sahte 9 veya kanat olarak kullanıldığında daha etkili bir silah olacağını EURO'dan biliyoruz. 
Cihan Çanak daha önceki gibi Avcı'nın şampiyon kadrosunda Abdülkadir Ömür prototipinde bir etki yaratabilir. Oyun aklı ve pratik becerisi oldukça dikkat çekici bir isim. Takımın atağa geçme hızını seviye olarak çok yukarı taşıyor. Trabzonspor için müthiş bir kazanç olabilir bu sezon. 
Nwakaeme'nin dönüşü bana göre yokluğunda kaybedilen bazı şeyleri sorgulatıyor herkese. Formayı sırtına geçirdiği andan itibaren müthiş bir enerji verdi camiaya. Müthiş bir zeka, muazzam bir yetenek ve kusursuz bir silah. Topu ayağına her alışında futbolseverlerin içinde kıpırtı oluşturan özel bir oyuncu. Eski gücünü yakalayabilirse Trabzonspor için 'çilingir' görevi göreceğinden kimsenin şüphesi olmasın. Dün yine ayağından top alamayanlar formasını yırtarak ancak durdurdu onu. 
Uğurcan Çakır Avrupa transferinden ümidini kesmiş gibi oynuyor. İlk maçta da aynı motivasyonla maçı alan isimdi. Çok iyi bir sezon başlangıcı oldu kendi adına. Takıma katılan bazı önemli yerli isimlerin de varlığı onu yeniden formaya motive etmiş gözüküyor. Kısaca ayakları yere Trabzon için basan bir Uğurcan izletiyor an itibariyle.
Transferde atılan doğru adımlar iyi bir kadro yapılanmasının habercisi. En büyük zorluk şu anda santrfor bölgesindeki belirsizlikler için yaşanıyor. Trabzonspor transfer sürecini doğru yönetti. İyi analizlerle doğru hamleler yaptı ve kadro derinliğini bazı bölgeler hariç istenen seviyeye çekti. Avrupa'daki bir üst tur için kadro şekillendirmesi Abdullah Avcı'nın sıradaki işi olacak. Yeni isimlerin katılması ile bolca formasyon kurcalaması yapacaktır önümüzdeki haftalarda.  "
Umit Genc,9,2024,Bu hareketler akıl işi değil!,"İlklerin yaşandığı Trabzonspor-Konyaspor maçında ilk olmayan şeylerden başlayalım... 
1- Edin Visca'nın liderliğe soyunduğu bir maçı çıkıp alması ilk değil. Takımın onun bu iştahla geri dönmesine inanılmaz ihtiyacı vardı. Visca karakteri diye bir gerçek var. Abdullah Avcı'nın gidişinden sonra onun için söylenen 'çirkin' ithamlara dün cevabını vermiştir. 
Yaşı bazı şeyleri eskisi gibi yapmasına engel olabilir ama o hala bu takımın lideri.
2- Sakınan göze çöp batması ilk değil. Şenol Güneş'in Ozan Tufan'ı ne kadar sakındığını biliyorum. Onun oyunun çift tarafını da iyi oynama potansiyelinden hep faydalanmak istiyordu. Geçen maçta 10 metre önüne pas atamayan Ozan Tufan, Konya'ya karşı şaşırtıcı derecede iyi başladı. İlk 15 dakika tüm atak arayışlarının içinde 14'te 14 pas isabetiyle %100 oynadı. Herkese farklı bir şey izletiyordu ki nazara geldi. Maç kaçırırsa bu sakatlık onu yine en başa götürecek. 
3- 80'den sonra yaşanan takım halindeki tükeniş ilk değil. Bu yorgunluğun, maç bitmeden bitişin acil çözüme kavuşması gerekir. Son bölümü oynamak bu kadar işkenceye dönüşmemeli. Sadece savunmaktan bahsetmiyorum. Hücum ederken de son bölüm olunca çok basit şeyleri yapamıyor takım. Ayaklar gitmiyor. Sonradan girenler bile acemice şeyler yaptı ve maç kopmadı bir türlü. 
Nwakaeme-Cham-Banza-Visca... Bu dörtlünün ilk kez yan yana gelmesi etkili atak sayısını bir önceki haftalara göre çok ileri taşıdı. Cham'ın süresi tam olarak yeterli olmasa da onun 10 numaraya tamamen yerleşmesi Banza'nın da efektif alandaki etkisini artıracaktır. Bardhi bu takımda olmayacak o kesin. Draguş bile olabilir ama o olmayacak.
Denswill'in yaptığı sorumsuz hareket için de bir şeyler söylemek gerek. Takım zaten dar boğazda, en kritik maçlardan biri, çıkış arıyor herkes ve ne anlama geldiğini bilmediğin bir hareket yapıyorsun. Penaltının üzerine bir de kırmızı çıksa hangi niyetle bitireceksin maçı? Üstelik çok iyi oynadığın maçta yapıyorsun bunu. Akıl işi değil. 
Şenol Güneş'in her şeye rağmen Konyaspor gibi ligin etkili takımlarından birine karşı kazanması önemliydi. Takımının en büyük ihtiyacı özgüven ve birlikte oynama alışkanlığı. Milli araya kadar Hatay deplasmanından da alınacak galibiyet her şey için biraz daha ilaç olacak."
Umit Genc,9,2024,"Bütünlük yok, bireysellik para etmiyor!","Ligin en kötü 5 takımı arasından 2'si, kimin daha kötü olduğuna karar vermek için oynuyor gibiydi Gaziantep'te...
İlk yarıda oyun inanılmaz fazla durdu. Uzatma ile birlikte oldukça temposuz oynanan 50 dakikalık ilk bölüm işkence gibi geldi iki tarafa da. 
Bloklar arası bağlantıyı nispeten daha iyi kuruyor gibi görünen Gaziantep'in de tek pozisyon dışında önemli bir hücumu olmadı ilk yarıda. Okereke'nin direğe takıldığı o pozisyon kırılma anı. 
Banza'yı topla buluşturmayı beceremeyen Trabzonspor'da atak yönünün Cihan Çanak'ın oynadığı sağ tarafa kaydığını gördük. Tek bir hücum organizasyonu çıkmadı oradan. Ortada Cham'dan beklenen efektif katkı gelmedi. 
Nwakaeme de topa çok temas etmedi. Enerjisini maçın sonuna kadar saklamak ister gibi bir havada takıldı ilk yarıda. Nwakaeme'nin oyun zekası genetik kodu. Yaşı 50'ye gelse de silinmez ama fiziği izin vermiyor full maç çıkartmaya. Ayakları beynin hızına yetişemiyor bazen. Bunu kabul etmek lazım artık. Takımı tüm sezon sırtlayacak liderin artık o değil. İşin kötüsü böyle biri de hali hazırda yok. 
Bütünlük yoksa bireysellik de para etmiyor çoğu zaman. Cham'ın ikinci yarıdaki gayreti sonucu getiremedi bu yüzden. Cham duran top kullanma becerisi yüksek bir isim ama tamamlayıcı yardımcı aktörleri zayıf kalıyor. Topa isteyerek vuran neredeyse yok gibi.  Anormal top kayıpları var mesela.
Topu ayağına aldığında korkmayacağın sahadaki tek isim yine Mendy. Onun da stoper oynaması 'yokluk' meselesinden çıktı artık. Hücum yönünde Mendy kadar etkin top kullanabilen ikinci bir adamın yok orta sahada. 
Topun etkin kullanıldığı ve etkili hücum diyebileceğimiz ceza sahası pozisyonunu bir tek VAR'dan iptal edilen golde buldu Trabzonspor. Orada da bana göre Malheiro topu kazanmış olmasına rağmen elini gereksiz şekilde orantısız kullandı ve faule sebep oldu. 
Velhasıl; fiziksel eksiklik belki çok çalışarak kapatılabilecek bir faktör ama mental eksiklik çalışarak kapanmaz. Trabzonspor'un mentali düzeltmek için seri şekilde maç kazanmanın bir yolunu bulması lazım. 
 
 
 "
Umit Genc,9,2024,Şenol Güneş'in yüzleştiği gerçek,"Şenol Güneş'in Beşiktaş maçıyla dönüşü yalancı bir silkelenme imajı yaratsa da dünkü maçta Trabzonspor gerçeği ayna gibi parladı.
İlk yarıda Trabzonspor'un sol tarafı sudan çıkmış balık gibi nafile bir çaba içindeydi. Ne hücumda ne de savunmada olumlu okuyabileceğimiz tek bir an hatırlamıyorum. 
Orsic tahammül sınırlarını zorlayıp gönderilen Trezeguet'i bile aratacak bir 45 dakika çıkardı. Topla ilişkisi bu kadar zayıf bir kanat performansı uzun yıllardır izlememiştik. Ne servis, ne topla bindirme, ne de rakibi rahatsız etme. Hiçbir şey veremedi.
Kayserispor Eren'in savunamadığı taraftan defalarca aynı şekilde hücum etti. İleride kalan kanat bekin arkasını kullanarak yapılan hücum geçişlerinde Aylton Morte yerine bitiriciliği bir tık daha iyi olan biri olsa ilk yarıda hat-trick yapardı. 
İleride oynamak, dikine pas yapmak, topa sahip olmak söylemleri kalıp olarak güzel ama bunu geçiş vermeden yapmak da ayrı meziyet. Hücumu düşünerek oynarken onlarca geçiş seti yiyen bir takım yediğinden fazla atacak ki maç kazansın.
63'te skor 2-0'a geldiğinde gemileri hepten yakan Şenol Güneş, Okay Yokuşlu'yu kenara alırken aslında sahada kalanlara şunu söylüyordu; en iyiniz bile dökülüyor ve benim buna tahammülüm yok. 
Maç 11'e 11 giderken Kayserispor'u doğru düzgün karşılayabildiği bir tane pozisyon yok Trabzonspor'un. Hücum et, topu ver, 50-60 metre geriye koş. Ne böyle bir fizik kapasiteye sahipsin ne de bunu oynayacak skor avantajına. 
Kayserispor 10 kişi kaldıktan sonra gelemedi zaten. O ana kadar da maçı koparamamış olmalarına yanarlar. Son 10 dakika Nwakaeme'nin sihir yeteneği ve Umut Bozok'un (yaşadığı tüm olumsuzluklara rağmen) ortaya koyduğu var olma mücadelesi neredeyse maçı alıyordu.  
Kaç tane Mendy lazım maç almak için. Stoperde Mendy, orta sahada Mendy, hücumda Mendy. Tek başına bir savaş halinde haftalardır. Şuradan 1 puanı çıkarmak için yeleğini asmış Nwakaeme'ye el açıyorsa bu takım sezon bitmez. 
Şenol Güneş gerçek anlamda devraldığı enkazla bu maçta yüzleşti. Allah yardımcısı olsun. 
 "
Umit Genc,9,2024,Şansalan gecenin kahramanı olmak istedi,"Sezonun ilk büyük maçı. Trabzonspor bir krizin içinden Şenol Güneş'e sarılıp çıkmak istiyor. Beşiktaş maçı her ne kadar tercih edilir olmasa da ayağa kalkmak için önemli bir denk geliş, önemli bir fırsattı.
Oyuna çok iyi başladılar. İki taraf da maçın adının hakkını veriyordu ama hakem Ali Şansalan gecenin kahramanı olmak istedi. Neden?
Önce Visca'nın kırmızı kartlık hareketini görmedi. İnanılmaz kontrolsüz bastı Rafa Silva'ya Visca. VAR hakemi uyarmasa kartsız atlatacaktı o pozisyonu.
Şansalan'ı VAR kurtardı. Trabzon eksik kaldı. 
Bir kaç dakika sonra aynı hareketi bu kez Masuaku Bardhi'ye yaptı. Bileğine doğru çok sert bastı. Şansalan onu da doğru görmedi. Sarı çıkarttı. Burada ilginç olan Şansalan'ın yetisinin yetersizliği değil. O zaten biliniyor. VAR'ın müdahale etmemesinin izahı nedir? İlk pozisyon kadar açık. 
Aynı maçta, aynı hakemlerin, aynı pozisyonda farklı karar vermesi neyle açıklanacak? Bu saçmalık doğrudan maçların kaderine müdahale.
Aynı dakikada Trabzon'un golü bulması tepkiyi soğutsa da Şenol Hoca da dahil herkes 10'a 10 oynamayı o gole tercih ederdi. İki camia da Şansalan'ın bu gecenin aktörü olmasından rahatsız. 
90 dakika eksik oynayan Trabzonspor fizik olarak kalitesi çok daha iyi durumda olan Beşiktaş karşısında inanılmaz yoruldu. İlk 20 dakika sonunda skoru alan Trabzon ama oyunu alan Beşiktaş oldu. Son derece organize bir hazırlanışla attıkları beraberlik golüne rağmen Uğurcan'ın ekstra ve imkansıza yakın kurtarışları 
maçın kopmasını önledi.
Rafa Silva'nın sezonun muhtemel en iyi golünü, sezonun en iyi kurtarışıyla çıkardı mesela. Hem ters ayakta yaptığı refleks hem de kalkıp ikinci topu alması muhteşem bir sekanstı. 
Orsic ilk yarıda oyunda çok kayboldu. Bardhi de topu tutmakta yetersiz kalınca Şenol Güneş ikinci yarıya tam da beklediğim değişikliklerle çıktı.
Cihan Çanak'ın enerjisine ve adam eksiltmesine ihtiyaç vardı. Draguş da topu ilerde tutmak için kağıt üzerinde doğru isim gibi görünüyordu ama pratikte bunu başaramadı. Takımın sağlık görevlisi bile Cihan Çanak'ın sakatlığına müdahale ederken Draguş'tan iyi koşuyor. Ait olduğu yerin farkında ama Draguş değil. 90'da kenara gelirken patronun artık Şenol Güneş olduğunu anlamıştır. 
Ali Şansalan'ın orantısız yönetimi maçın sertlik dozajını da arttırınca oyun haddinden fazla durdu. 2. yarıda ikinci topların hepsini alan Beşiktaş'ın galibiyet golünü çıkaramaması bazı şeyleri sorgulatır. 
Erken gelen kırmızı kart Trabzonspor'u maçın tamamında defans yapmaya mahkum etti ancak lige müthiş formda başlayan Beşiktaş'ın bu şartlarda galip gelememesinin sırrı Şenol Hoca'nın getirdiği mental gelişmededir. 
Mücadeleden herkes memnun. Son dakikaya kadar savaşan herkesten tribün razı. Abdullah Avcı tarafında eksik olan buydu. Beşiktaş adına Trabzon'u böyle yakalamışken 3 puan alamamak kayıptır.
Şenol Güneş kendi şehrinde yıllar sonra adının verildiği bu statta şampiyonluklar yaşattığı Beşiktaş'a karşı verdiği psikolojik savaştan galip çıkmıştır. Sonuç ve skordan bağımsız camianın beklentilerini karşılayacak iradeyi ortaya koymuştur. "
Umit Genc,9,2024,Şenol Güneş'e yeni cephe: Fatih Tekke Kalkan Harekatı,"St. Gallen faciasından sonra Abdullah Avcı’nın son basın toplantısı öncesi bu işin bittiğine neredeyse emindim. 
Hoca toplantı odasına girerken şampiyonluk günü yine aynı odadaki coşkuyu anımsadım. Hatta gelinen noktada kendisine bununla ilgili bir soru sormayı da çok düşündüm. 
AVCI’YA BASIN TOPLANTISINDA GELEN BİLDİRİM
Hocanın anlamsız maç değerlendirmesinden sonra ondan da vazgeçtim. Sadece ben değil. Odadaki tüm gazeteciler tamamen plansız bir şekilde hocaya soru sormaktan vazgeçmişti. Böyle bir hezimetin yaşandığı gecenin sonunda Trabzonspor’un hocasına sadece tek soru soruldu. Bu kendisine gelen bir mesaj bildirimi gibiydi. Bu mesajın anlamı şuydu; Hocam bitti.
FATİH TEKKE’Yİ KALKAN YAPTILAR
Ertesi güne kalmadan başlayan yeni hoca telaşında yönetimin planı taraftarı takımla yeniden barıştıracak birini araya sokmaktı. Yönetimin kendisine de gelen tepkileri savuşturmak için araya kalkan yapacağı birine ihtiyacı vardı. Bu plan için 1 numaralı hedef belliydi: Fatih Tekke. 
Yönetimi kimse Fatih Tekke tercihi üzerinden eleştiremezdi. Herkesin çok sevdiği, inanılmaz derecede takımın başında görmek istediği, yıllardır hayali kurulan bir isim. Şenol Güneş ona göre daha riskli tercihtir mesela çünkü şehirde Güneş’i istemeyenler daha kalabalık. 
Dolayısıyla başkan ilk olarak Fatih Tekke ile görüştü. Alanyaspor cephesinden yana herhangi bir sorun yoktu. Onlar zaten hocanın önünde engel olmayacaklarını söyledi. 
Trabzonspor’un yönetilememe sorunu tam olarak burada tekrar hortladı. Başkan Tekke ile anlaşıp onu hazıra aldı. Yönetimden bazı isimler Fatih Tekke anlaşmasını kamuoyuna servis ettirdi ve taraftarın nabzı düşürüldü. Beklenen kavuşma adım adım geliyordu. 
ŞENOL GÜNEŞ’E YENİ SAVAŞ CEPHESİ
Ne olduysa Eyüpspor maçından sonra ibre birden Şenol Güneş’e döndü. Şenol Güneş’in ismi çok büyük. Elbette böyle bir krizde ona gidilmesi çok normal ama burada bir hata var. O zaman Tekke’ye hiç gitmeyeceksin. Gittiysen bile bunu sızdırmayacaksın. 
Bunu yaparak ‘Fatih Tekke’ye yâr etmediler’ algısı oluşturuyorsun. Zaten Şenol Güneş’e karşı bir sitem var. Eskiden kalan bazı dargınlıklar, kırgınlıklar var. Bunu harlamış oluyorsun.
Tekke ile görüşüp getirmemek Güneş’e yeni savaş cephesi açmaktır. Al sana yönetimsel ışıl ışıl parlayan bir hata. Birleşmeye ihtiyacı olan ortamı yeniden ayrıştırmaktan başka hiç bir şeye hizmet etmeyen berbat bir süreç yönetimi. 
Trabzonspor’daki tek sorunun ‘teknik adam sorunu’ olduğunu düşünenlere ayna gibi hikaye. Yeni hoca kim olursa olsun yönetimin bu tür hataları devam ettikçe başarı beklemek sadece hayalcilik."
Umit Genc,10,2024,Kadro dışı yapmazsan hezimeti yaşarsın,"Göztepe'de ilk yarı biterken şöyle göz ucuyla bir istatistiklere baktım... Sağlıklı bir Trabzonsporlu'nun o tabloya bakıp maçı izlemeye devam etmesi büyük lütuf olur diye düşündüm. Öyle de oldu...
0.00 gol beklentisi, 0 gol denemesi, 0 kaleyi bulan şut, 0 engellenen şutla soyunma odasına giden bir takımın rakibi isterse 9 kişi olsun maçı kazanma şansı olur mu?
Her hafta Trabzonspor'u böyle izlemek gerçekten eziyet oluyor taraftara. 28. dakikada eksik kalan Göztepe o eksiği seyircisi ile tamamladı. Enerjik olan, pozisyon arayan, takım ruhunu sahaya daha iyi veren Göztepe'nin kazanması kimseye sürpriz olmadı herhalde. 
Trabzonspor'un üzerindeki ölü toprağı öyle ağır ki; kepçe de getirsen kalkmıyor. Kırmızı karttan sonra herkes Trabzonspor'u 1 kişi fazla oynayacak sanırken gerçekte sadece 1 kişi oynuyordu: Uğurcan Çakır. Bir kişinin su taşıdığı değirmenden çalışmasını beklemek vakit kaybından başka bir şey değil. Bu ruh hali tam bir tükenmişlik sendromu.
Kariyerinden, arkadaşlarından veya aile etkileşimlerinden aldığın keyfi ve başarı duygusunu azaltan bu duygu zihinsel ve fiziksel tükenme durumudur. 
Bir takımın kaptanı hiç hak etmeyen bir oyuncu grubunu ayakta tutmak için yırtınırken laçkalaşmış bir kaç isim kafasına göre takılıyorsa sahada oraya müdahale edeceksin.
Şenol Güneş acil olarak kangren olmuş o kolu kesecek. Kadro dışı isimleri açıklayacak. Bunun başka türlü düzelme şansı yok. Ekonomik olarak iyi duruma gelmekle övünülürken Trabzon şehrine bu kadar kötü bir takımı layık göremezsiniz. Kimse sizden şampiyonluk yarışı beklemiyor zaten ama Trabzonspor'u bu kadar da rezil etmeyin. Baş sorumlu gittiğine göre bu rezaletten tek sorumlu Ertuğrul Doğan'dır artık. 
Önünde Fenerbahçe maçı var. Kadro dışı yapmazsan ve hezimeti yaşarsan 'ekonomi işleri' de sizi kurtarmaz."
Umit Genc,10,2024,Yerini seven çiçekler gibi,"Alışılmışın çok çok uzağında bir formasyonla Elfsborg karşısına çıkan Galatasaray hücum aktörlerinin neredeyse tamamını kullandığı bir 11’le karşımızdaydı. Okan Buruk’un RFS deplasmanındaki hüsrandan sonra iç sahada ezici bir güçle gövde gösterisi yapmak istemesi gayet doğaldı.
Beşiktaş derbisi öncesi bunu düşünmek ne kadar riskli de olsa Galatasaray ilk yarı bu tercihten istediğini almış gibiydi. 3’lü defansın önünde yay gibi esneyen kalabalık bir orta saha ve önlerinde Icardi-Osimhen tandemi…Oynaması hem en kolay hem de en zor formasyon olarak çıktı karşımıza. Dizilişin birinci zorluğu herkesin hareketli oyun zorunluluğuna tam olarak uymasıdır. Yoksa bu stil çalışmaz ve sıkıntıyı sana çıkarırlar.
Galatasaray bunu ilk yarı çok iyi çalıştırdı. Icardi’nin geriye gelip kurguya katılması, Yunus-Barış kanatlarının ekstra merkeze doğru attığı koşular ve Sara-Mertens gibi 2 kaliteli ayaktan çıkan şiirsel paslar ilk 45’te 3-0’a razı etti Elfsborg’u. Büyük sıkıntı çıkartan taraf olan Galatasaray, 2.01’in üzerine çıkan gol beklentisiyle, sağlı sollu bir deste orta ve 3 golle ilk yarıdan mesaiyi bitirmiş gibiydi. İkinci yarı Elsborg bu standart oyun yapısının işe yaramayacağını anlayıp akılcı bir oyuna döndü. O akılcı oyun ön alan baskısıydı.
Oyunu geriden pasla kuran Galatasaray’ın yarı sahasına kalabalık baskılar yapan Elfsborg sarı kırmızılıların hakimiyetini tamamen yıktı. Elfsborg’un nefes aldırmayan baskısı Cimbom’un oyun şablonunu da bozdu. Başlangıç 3’lüsü Barış’ın mecburi desteğiyle 4’lüye döndü. Sara ve Torreira da yüzünü savunmaya dönünce ikinci alan bağlantısı tamamen koptu. 
İkinci topları da almaya başlayan rakip 52 ve 65’te bulduğu gollerle koptu sanılan maça ortak oldu. Rakibi önde hataya zorlayan Elfsborg bir anda tüm stadı stres bulutu altına aldı. 80’e kadar beraberliği bulamaması Galatasaray için dünün şans faktörlerinden biriydi. 3-0’dan 3-3’e gelmesi ağır bir tramva yaşatırdı. 
Neyse ki Yunus var… Yerini seven çiçekler gibi açtı bu sezon. Osimhen’i gölgede bırakacak bir yetenek gelişimi. 83’te attığı gol kendine olan inancın meyvesiydi. İnat etti o golü atmak için. Başlattı ve bitirdi. Stres bulutunu aldı takımın üzerinden.
Beşiktaş'a karşı çok daha zor bir maç oynayacak Galatasaray. Bu yüzden erken rehavetin üzerine gitmesi gerekiyor. Okan Buruk'un şu basit gol yeme işine acilen çözüm bulması gerek. Galatasaray hangi düzende oynarsa oynasın çok kolay gol yemeye müsait bir takım haline geldi. Avrupa'da ve ligde kadronun en büyük zaafı bana göre bu."
Umit Genc,10,2024,4 milyon 681 bin Euro nereye gitti?,"Türkiye Futbol Federasyonu'nun yeni başkanı İbrahim Ethem Hacıosmanoğlu geçtiğimiz gün Candaş Tolga'nın canlı yayın konuğu oldu. Eski yönetimin kirli defterlerini masaya koyan Hacıosmanoğlu'nun belki de geldiğinden beri paylaştığı en şeffaf dosya EURO 2024 dosyasıydı.
Şampiyona dönemi ortaya çıkan ama listede ismi olduğu için konuşmaktan imtina eden bazı gazetecilerin görmezden geldiği 'davetli' mevzusunda fatura çıktı piyasaya. Hem de ne fatura! Davetli hesabı 4 milyon 681 bin Euro dedi Hacıosmanoğlu. 
Milli Takım Euro 2024'e 12 Haziran'da gitti, 8 Temmuz'da yurda döndü. Kabaca bir hesapla 26 gün için 600 küsür davetliye 5 milyon Euro'ya yakın para harcandığı söylenince insanın kafayı yiyesi geliyor.
Bu paranın çoğu Mehmet Büyükekşi'nin 'savunma sanayisi' için harcandı. Nasıl mı? 
O dönem Büyükekşi yönetiminin skandallarını eleştirmekten çekinmeyen ancak şampiyona öncesi ağzının fermuarını çeken bir güruh vardı.
Bunların içinde spor medyasının 'önemli' gibi görülen ama aslında bu sıfatı hiç hak etmeyen bazı figürleri de vardı. Sırf Avrupa Şampiyonası'nda TFF'nin davetlisi olabilmek için çok göze batmamaya, aleyhte haber yapmamaya özen gösterdiler.
Bazı sivri yazarlar o dönem vites küçülttüler. Bazıları davetli olabilmek için Büyükekşi'nin EURO 2024'e giden yoldaki katkısını filan konuşmaya döndürdü işi. Medyadan, sosyal medyadan, ünlüsünden, ünsüzünden... İşi olan, olmayan bir çuval insan için davetli listesi hazırlandı.
O listeye girebilmek için savaşlar verildi savaşlar... TFF'den bazı isimlere ulaşıp 'eleştiriyor' çağırmayın diye isim verenler oldu. Büyükekşi dua etsin Milli Takım'a. İşler kötü gitmiş ve Almanya'dan erken dönülmüş olsaydı o davetli listesi Büyükekşi'yi tatil erken bitti diye çiğ çiğ yerdi.
600 küsür kişilik listede o dönemi hatırlarsak medya maymunlarının yanında, yönetim kurulundaki isimlerin aile üyeleri (yeğen, eş, dayı) ve onların asistanları da dahil birçok isim yer aldı. Sponsor firmaların davetlileri de oldu ama onlar federasyon harcamasının dışında tutuldu. 
Organizasyonu kim yaptıysa Büyükekşi'yi koltukta tutmak için ne var ne yok sermiş olmalı. Büyükekşi'nin kongrede yeniden aday olma cesaretini sağlayan da o davetli listesiydi aslında. Almanya'da tatil yaptırılanlar bize seçim kaybettirmez sandılar. Müthiş hayal kırıklığı olmuştur. 
Sosyal medya şovu için EURO 2024 podyumuna milletin parası ile çıkarılanlar delegelerin şovuna şahit oldu. Büyükekşi seçimi kaybedince 4 milyon 681 bin Euro'luk fatura milletin önüne düşmüş oldu. Hacıosmanoğlu kazanmasa muhtemelen bu paradan kimsenin haberi olmayacaktı.
Ve benim şimdi asıl merak ettiğim; bu kadar büyük bir meblağın gerçekten turnuva gideri olarak gösterilip birilerinin cebine girip girmediği. 
 
 "
Umit Genc,10,2024,Güneş’in reçetesi neden kâr etmiyor?,"Zamanla gelişir kendiyle çelişir şeylerin merkezi Trabzonspor’da Hatay deplasmanında da değişen bir şey yoktu.
Şenol Güneş’in imtihanını zorlaştıran şey takım iskeletinin ana aktörlerinin bir türlü istenen toparlanmayı gerçekleştirememesi.
Orta sahaya düzen çektiği hafta hücum patlıyor, hücuma düzen çektiği hafta savunma çürüyor. Dün Hatay önünde 2 ön liberolu mecburi başlangıç hücumun yine yokuş aşağıya yuvarlanmasına neden oldu.
Yeni kurguların zaafları ve kırılganlıkları artırdığı bu dönemde yapılması gereken en acil şey bir an önce devre arasına girmek. Bu takıma getirilen, işi sadece kulübe doldurmak olan faydasız isimlerin tamamıyla, maddi külfet ne olursa olsun yolları ayırmak gerek. 
Çıtayı yukarı çekeceksin yani bu şart. Eldekilerden bir şey çıkartmak her kaybedilen puanla biraz daha zorlaşıyor. Uğurcan’a kariyer sezonu yaşatacak şeyler oluyor. 7 maçta bu oyunla hiç kaybetmiyorsan bunun tek sebebi Uğurcan gibi bir karaktere sahip olman. Dün yine mağlubiyetin önünde durdu.
Trabzonspor kopuk oynuyor. Geçişler arası mesafenin arşa çıktığı bu oyunda topa hükmetmek imkansız. Onu yapamadığın için rakibin insafına kalıyorsun. Hatayspor’un attığı ilk goldeki rahatlığına bakın. Muhtemelen sezonun en kolay atılan 3 golünden biri olacak Hatay açısından. 
Şenol Güneş’in reçetesi neden kâr etmiyor? Çünkü hastalığı atlatmak kolay ama hastalık hastalığını aşmak… İşte o bu kadar basit değil. Hastayı iyi olacağına ikna etmek doktorun işi değil. Bu oyuncuların hepsi bir hastaysa önce kendilerini ikna edecekler."
Umit Genc,11,2024,Cham dalına tutunmak,"Cham Trabzonspor’un transfer döneminde en çok mesai harcadığı isimdi. Bakasetas’tan sonra devamlılık yaratacak bir 10 numaranın skor yapanını da bulmak 3 ayını aldı. Ağustos’tan Kasım ayına kadar Ozan, Bardhi ve Draguş 3’lüsünün kaplumbağa kıvamındaki performansları ortadayken Cham’ın yedek oturması haliyle büyük soru işareti yaratıyordu camiada. 
**
Clermont verileri ile geçtiğimiz sezonun Fransa Ligi’nde büyük mesafe almış bir orta sahanın hayal ettirdikleri elbette çok başkaydı. Doğru zaman için 13 hafta bekledi. Toksiklerinden kurtulan Şenol Güneş  Adana Demirspor karşısında ona güvenmek zorunda kalınca patlama nihayet geldi. Kaplumbağalar gitti, tavşan geldi. 
**
Atletizm yaratıcılık ile birleşince maç aldıran Cham gerçeği ile tanıştı herkes. Merkez hattının tamamen değişmesi bu maç özelinde Cham’a yaradı diyebiliriz. Zaten iyi koşan bir oyuncu (geçen sezon Fransa’da 349 km ile bu alanda 3. sırada) Mendy ve Umut Güneş partnerliğinde direkt skora oynayan bir rolle kendini buldu. Yine de söylediğimi destekleyen bir bilgi daha: 12 km ile dün maçın en çok koşan ismi Cham’dı. 
Adana Demirspor’a karşı çok göklere çıkarılacak bir sonuç olmayabilir ancak devamlılık yaratırsa Trabzonspor’un yeni yapılanmasının en büyük yıldızı ondan başkası olmaz. 5 gole direkt katkı çok açık bir beklenti üstü oldu. 
**
Süper Lig’de eküri bulma işi her zaman fark yaratmıştır. 2 iyi anlaşan isim bulursan skor tabelasında direkt fark yaratacağın bir takım olursun. Dün akşamki görüntü ile Trabzonspor’un bu farkı yaratacağı ikilinin Banza-Cham olacağı belli oldu. 
Kriz durumunda elzem olan bu galibiyet Şenol Hoca’nın mental dönüşümü açısından da kıymetli olmuştur. Kadroyu silkeleyince düşen çürük meyvelerin yerinde yeni tomurcuklar açtı. Onlardan biri de umarım Arif Boşluk olur.
**
8.0 reyting puanı ile Cham’dan sonra dün akşamın en özel performansıydı. Çok olumlu bir kazanım olabilir Trabzonspor için. 
40’tan fazla transferin yapıldığı yerde bu çocukların ortaya çıkması, istenmeyen adamlar Serkan ve Hüseyin ile maç kazanmış olmanın gerçeği umarım yönetime ders oluyordur. 
Kaybedilen bir sezonda en azından bir şeyler inşa edebilecek kimse kalacak mı sezon sonunda onu göreceğiz. 7 altyapı oyuncusu forma şansı buldu. Adana Demirspor’un genç kadrosuna bir karşılıktır elbette ama Şenol Güneş’in alternatif isimlerini altyapı ile planlama fikri olduğunu gösterir bize bu."
Umit Genc,11,2024,Montella denizi geçti derede boğuldu!,"Türkiye, turda toplam 1 golü olan Karadağ'dan 3 yiyerek mağlup oldu. Hem de beraberliğin yeterli olacağı bir maçta. 
19 Kasım’da başlayıp 20 Kasım’da biten 22.45 maçı için uyumayıp ayakta kalan herkes önce bu düzene sonra da Milli Takım’ın bu berbat haline saydırsa yeridir. 
‘Galler’i yener Karadağ’a turistik geziye gideriz’ kafası bize temiz bir tokat patlattı ne yazık ki… 1 puanla bile ense yapacağın yerde işini ciddiye almazsan işin Mart’a kalır üzülürsün. 
Karadağ turnuvadaki ilk galibiyetini aldı, evinde ilk galibiyetini aldı, bir maçta ilk defa 3 tane gol attı. Bunu sadece zemine bağlamak doğru gelmiyor bana. Bir motivasyon çöküşü aşikar. 
Teknik kapasiteyi düşürüp fiziki kaliteyi arttırman gereken bu zeminin gereklerini yerine getirmedi Montella. Çözümü bilmesine rağmen uygulamayan Montella’nın maç sonu yaptığı özeleştiri değerlidir. Futbol maalesef fazla inadı kaldırmıyor. Günün sonunda pusuda bekleyenlerin kucağına düşüyorsun. İtalyan da tıpkı takım gibi hala gelişmekte…
Galler ve Karadağ maçlarının en az birinden 3 puanla ayrılmış olsaydık Uluslar Ligi genel sıralamasındaki yerimizi daha sağlam görmüş olacaktık. 2026 Dünya Kupası play-off’ları açısından son derece önemli olan Uluslar Ligi genel sıralamasında son 2 maçta attığımız geri adımlar A Ligi hedefine de darbe vurdu. 
Montella ve ekinin şartları gördükten sonra bile değişikliklerde yaptığı manasız hamleler anlaşılır değil. Santrforsuz oyunla şu zamana kadar iyi getirdi bizi ama çıkmaza girdi. Bu yüzden Karadağ mağlubiyeti denizi geçip derede boğulmak gibi geldi bana."
Umit Genc,11,2024,Galatasaray'ın itici gücü,"Galatasaray’daki en büyük artı ne biliyor musunuz? Diğer takımlarda olmayan en büyük artı bağlılık. Mesela Okan Buruk dün Osimhen’i kenara alırken hafif bir yuhalanma oldu sonra alkışa döndü o yuhalanma. Okan hoca da bu durumu gülerek anlattı maç sonu. Taraftar ile olan bağın göstergesidir bu. Hoca anlık reaksiyonu içselleştirmiş ve takılmıyor buna. Gerekçesini açıkladı ve normal karşıladı bunu. Bilinmeyen bir şey söyledi; tribünden göremeyebilirler ama ‘biz ne yaptığımızı biliyoruz’ dedi. Sonra o bağlılığı futbolcuların kendi içerisinde de görüyorsun.
Mesela hafta içi Barış Alper’in marka yüzü olduğu bir etkinlik vardı. Bakıyorsun takım arkadaşları gelmiş, hoca orada, başkan orada. Bir aile desteği gibi gelmişler oraya. Herkes birbirine sahip çıkıyor. O ruh oturmuş takımda. Bu çok kolay oturtulabilen bir şey değil. Bu olunca zaten birbiriniz için oynamaya başlıyorsunuz. Tribüne bakıyorsun sahanın içinde. Pozisyon olarak anın içinde yaşıyorlar bunu. Oyuncular topa her dokunduğunda hissediyorlar o bağı. Bu çok değerli bir şey. Oyunun zevk alarak oynandığı hissiyatı geçiyor tribüne.
Galatasaray’ın Tottenham karşısında ezici oyunu işte tam olarak bundan ibaretti. Topu ısırası geliyor herkesin o atmosferi yakalayınca. Bunun tek bir mimarı yok, bu bütünlük işte besbelli. 70-90 arası belki fiziksel,  belki mental bir düşüş görüyorsun ama orada da alışkanlık meselesi bırakmıyor seni. Şimdilik sonunu getiriyorlar bir şekilde. Galatasaray bunu da aşarsa zaten önünde durulamaz bir takım hüviyetine sahip olacak. Oyuncunun aklı sahada olunca, rakibin ne yaptığı da ilgilendirmiyor.
Galatasaray dün çok rahat ve farklı kazanabileceği bir maçı kronik sancılarına esir olduğu şekilde bitirdi. Yine de tatminkar, yine de kızılamayacak bir hikaye çıktı ortaya. Icardi’nin aklının daha konsantre olduğu bir 90 dakika olsa tarihi bir sonucu izleyecektik sahada. Roller maç maç değişiyor Galatasaray takımında ama illaki sıyrılan birilerini buluyorsun o 11 kişi içinde. Yunus Akgün jokeri türedi en basitinden. Acayip bir itici güç oldu bu sezon. Attığı golün dışında onunla oynamanın hazzını, lüksünü her hareketinde hissediyor bence takım. Muazzam bir figür saha içinde.
Savunmaya bakıyorsun Sanchez. Titretiyor yeri basarken. Kadro planlamasında zerre defo yok. Her şey kusursuza yakın bir planlama çerçevesinde ilerlemiş gibi. İngilizler böyle bir rakibe karşı oynamanın çaresizliğini kabul ettiler bir çok bölümde. Bu şemada tek kusur maçı bir türlü koparamamak. Galatasaray bunu da başarırsa Avrupa vitrininde en fazla imaj tazelediği sezonunu yaşayacak.
Şu aşamada tek üzüntü duyulacak nokta bu sinerji yakalanamadan Şampiyonlar Ligi’nde erken havlu atmak olacak. Buna üzülüyorsun çünkü çok daha fazlasını yapabilecek potansiyel varken azıyla yetiniyorsun. Galatasaray’ın kalitesi ligi kafaya takacak seviyenin çok üzerinde. Bu yüzden arzu hep Avrupa’da özlenen finallere doğru olmalı. Temsil gücünü eline aldı ve ikna etti Galatasaray. Şimdi Okan Buruk’un da bunu başarmaya ihtiyacı var."
Umit Genc,11,2024,Kim ne yapsın böyle ligi!,"Filmi biraz tersten saralım istiyorum... Mourinho Trabzon'da maç sonu yayıncı kuruluşa ve ardından basın toplantısına geldiğinde 2 önemli şey söyledi bana göre;
1- 'Türkiye'de böyle bir futbol ortamı, böyle bir düzen olduğunu bilseydim buraya gelmezdim' dedi.
2- 'Sizin liginizi yurt dışında kimse izlemiyor. Zaten böyle bir ligi kim izler' dedi.
2 adet tertemiz gerçeği vurdu yüzümüze. Neden mi?
Sanıyoruz ki; müthiş bir maç izledik, 5 gol var, penaltı var, 2 VAR kararı, heyecan filan... 
Trabzonspor - Fenerbahçe maçı 108 dakika sürdü. Topun oyunda kaldığı süre sadece 40 dakika. Futbol izlemediğimiz süre 68 dakika. 
68 dakika itirazla, hakemin manyakça kararlarıyla, kavgayla, tartışmayla geçti. Mourinho haksız mı? Kim ne yapsın böyle ligi!
Biz bir futbol toplumu değiliz maalesef İngilizler gibi... Bizim başka gerçeklerimiz var. Biz kaostan, gürültüden besleniyoruz. İngiltere'nin herhangi bir maçı, bizim en büyük maçımızdan çok daha fazla futbola doyuruyor. Zaten gerçek bir futbol izleyicisi de bizim ligimizin bırakın önünü arka sokağından geçmez!
Dün akşam sitelerin manşetlerinde gezdim maç bitimi. Bizim sitemiz de dahil. Futbol adına ne bir veri, ne maça dair merak uyandıracak taksiksel bir hamle haberi, ne de saha içine dair bir detay vardı.
Varsa yoksa her şeyi doğru yaptığını düşünen ve karşısında hep bir hayali düşman olan yöneticilerimizin apır sapır açıklamaları...
Dünyanın en büyük yıldızları buraya geldiğinde daha önce hiç konuşmadıkları şeyleri konuşmaya başlıyorlar mesela... Dzeko 'tuvalet' diyor 'bale' diyor! Bu bozuk iklimde onların da kimyası bozuluyor anladığım. İşin özü; biz onlara benzeyeceğimize, onları kendimize benzetiyoruz. 
Hakemin maçın önüne geçmediği tek bir maç izletmiyorlar bize. En alt ligimizden, en üst ligimize kadar bu böyle. 
Rakibinize karşı en ufak bir doğruyu söyleme şansınız neredeyse sıfır. Bu düzende herkes karşı tarafın sorgusuz sualsiz haksız olduğuna inandırılıyor.
Hem kaybeden Trabzonspor hem de kazanan Fenerbahçe nasıl aynı anda mağdur olan taraf olabilir? Her büyük maçtan sonra bakıyorsun iki taraf da mağdur. Bu ligde az yanan da yok çok yanan da. Herkes bir gün bir şekilde yanıyor. 
Camialar da bu yönetim kafasıyla 'en çok biz yandık' palavrasına inandırılıyor maalesef. 
Futbola dair bir şeyler yazmak isterdim ama onun da alıcısı pek olmuyor bu ülkede. Sadece şunu söyleyebilirim; 
Trabzonspor bu kadrosu ile iyi bile direndi Fenerbahçe'ye... Beşiktaş maçından sonraki en istekli haliydi ama kalitesi maalesef galip gelmeye yetmiyor. Fenerbahçe ise Trabzon şehrine her geldiğinde kazandığı motivasyonunu kullandı ve +12 de olsa bir şekilde o galibiyet golünü attı. Benim için özeti budur. 
El oğlu uzaya giderken, yıllardır hakem konuşmaktan öteye gidemeyenlerin liginde haftalarca sürecek lakırdı bitmez zaten."
Umit Genc,12,2024,Yanlışı başkası yaptı diyetini Güneş ödedi,"Türkiye'nin hızına yetişilmez gündemine futbolun katkısı gerçekten muazzam... Her hafta ayrı bir hakem hatası kavgasına alışkın olan bünyelerimize bu hafta çok farklı bir tartışma verildi;
Volkan Demirel'in Şenol Güneş'in elini sıkmaması mevzusu.
Zamanı beklenilmiş, düşünülmüş bir eylem Volkan Hoca'nın yaptığı. Trabzon'da dün geceye damga vuran olay oldu. 
***
Olayın haklı-haksız tarafını sosyal medyaya bıraksan aylarca tartışmaya devam edecek zaten ancak konu lastik gibi uzatılmayacak kadar hassas bana göre.
Şenol Güneş'in Temmuz 2023'te Beşiktaş'ın başındayken deprem sezonu için yaptığı serzeniş belli çevrelerce çok antipatik hale getirilmiş, Volkan Demirel'in de hocaya gönlü kırılmış.
Bu günlere kadar gelmesi yanlış, sahaya çıkana kadar çözülmemesi daha büyük yanlıştı bence.
Volkan Demirel'in kendince haklı bir tavrı elbette olabilir. Kimse oradaki acıyı onun kadar yaşamadı, gördüklerinin yarısına şahit olmadı. Depremle alakalı herkesten fazla hassasiyete sahip olmasını anlarız ama el uzatan da Şenol Güneş ise 2 kez düşünmek lazımdır. Deprem meselesinde tepki gösterilmesi, tavır alınması gereken onca siyasi varken, insani duygu üzerinden Şenol Güneş'i hedef almak doğru değil. Yapmayın.
***
Şenol Hoca'nın o dönem yaptığı açıklama tamamen Galatasaray'ın daha az deplasman oynayıp bunun haksız avantaj yaratabileceği ile alakalıydı. Depremden 12-13 gün sonra değil, Temmuz'da, biten sezon için yapılmış bir açıklamaydı. Hatta TFF'yi böyle büyük bir olayın üzerine 2 hafta içinde puanları G.Saray lehine vermekte 'ne aceleniz vardı?' diye eleştirdi. Galatasaray'ın Mart'ta lig tarihinin en uzun galibiyet serisi diyerek paylaştığı 14 maçlık tablo içinde depremzede takımlar da vardı. Oynanılmamış maç üzerinden yapılan o seriyi Galatasaray taraftarı bile kabul etmemişti o dönem. 
TFF 12 Şubat'ta, yani insanlar hala enkaz altındayken toplanıp kararın altına imza attılar. O gün başkalarının yaptığı yanlışları eleştiren Şenol Güneş'e bugün bunun diyetini ödetmek çok büyük bir yanıltmacadır. Federasyon kararını eleştirilen bir açıklama üzerinden birini 'ölüye saygısız' ilan etmek çok büyük ayıp. 
***

Hatay ve Antep ile zerre alakası olmayan, sistemi eleştiren o söylem amacının dışında bir yerlere çekilmiş, birilerini kırmış ve günün sonunda Güneş hatalı da çıkmış olabilir. Bunun hesabının görülmesi gereken yer saha kenarı değildi.
Şenol Güneş'in özellikle bekleyerek uzattığı o el şahsi olarak hiçbir derdi olmayan Volkan Demirel'i ikna etmedi. Ev sahibinin elinin sıkılmaması 'raconu' Demirel karakterine yakışmadı. Futbolcu Volkan Demirel yapsaydı yadırgamazdım. Severdi böyle şeyleri oynarken ama gittiği her yerde takdir gören bir duruşa kavuşan Demirel'in Şenol Güneş'e yaptığı şık olmadı. 
***
Halbuki Güneş'in uzattığı eli tutsa, yüz yüze kırgınlığını dile getirse çözülecek bir dargınlık, şimdi dönüşü olmayan bir gerilime sebep oldu.
Bu ülkede kimler kimlere ne laflar etti de sonra dönüp elini sıktı. En yakın örneği de çok uzakta aramayın... Hacıosmanoğlu-Ali Koç, Fatih Terim-Arda Turan, Aziz Yıldırım-Ali Koç. 
Gelelim olayın sonucuna... Eli sıkılmayan Şenol Güneş, elini sıkmayan Volkan Demirel'i sahada yendi ancak zafere ilave edilecek yegâne süs tevazudur. Bunu yapamaması da yanlıştı.
Güneş kendinden yaşça küçük Volkan Demirel'in 'ölülere saygısızlık yaptı' algısına kızdığı için kendisine yakışmayan şeyler söyledi maçtan sonra. 
Şenol Güneş'in o karşılığının da yanlış olduğunu söyleyerek kendisinin de anlayacağı dilden, Mevlana'dan sormak istiyorum;
''Sen uzattığın elini tutmayan ele mi dargınsın, tutmayacak bir ele uzattığın için kendine mi kızgınsın?''
 "
Umit Genc,12,2024,Atan alır beyler!,"Atmosfer, taraftar, moral, kadro kalitesi, fizik kapasite, camia gücü… Hepsinde önde olan bir Galatasaray’a karşı Trabzonspor’un ortaya koyduğu azim dün geceye dair takdiri hak eden ilk şeydi.
15 maçlık döneminin en karakter gösterdiği maçını oynayan Trabzon’a karşı kazanmak için son nefese kadar isteyen Galatasaray olunca ortaya bu doyumsuz futbol akşamı çıktı. Son yılların en tempolu maçı. Her şeye rağmen iki tarafın da kazanabileceği, ani duygu değişimlerinin tavan yaptığı bir mücadele. Tebrik edelim. 
***
İki takım için de hakemlik çok fazla hata var burası bir gerçek. Ancak ne Galatasaray hakem kararı ile kazandı ne de Trabzonspor hakem hatası ile kaybetti. İdeal 11’lerin kurulamadığı bir gecede bu kadar kırılma anının yaşanması herkes için hakem hatalarından daha büyük sürpriz olmuştur. Türkiye şartlarındaki hakem performanslarını kabul ettik çünkü artık. 
Hücumsal aksiyonun bu kadar yoğun yaşandığı bir maçın 55. dakikasına geldiğimizde Trabzon geriden gelip öne geçmiş ama kalan 40 dakikayı hasarsız geçemeyeceği bilinen taraftı. 
***
Hem Okan Buruk hem de Şenol Güneş için maçın kalan bölümü büyük stres oldu. İşin savunma kısmının boşverildiği ‘daha çok atan alır’ gerçeğine dönülen maçta ‘atamayana atarlar’ oldu. 
90+3’te futbolun tanrıları Dragus’un önüne üfledi topu. Kariyerinin en büyük fırsatını sundular ona. Mantık çerçevesinde berbat bir vuruş tercihi değil ama maçın kader anı olunca akıl mantık kalmıyor. O golü bir şekilde atacaksın. Abdülkerim’i kahraman yapmayacaksın orada. Sen olacaksın o.
***
Dönüşü ise tam bir amatörlük. Atamadın, bari faulü yapıp duran topu verme rakibe. İsteyene Allah da verir misali topu içeri atmayı başaran yine Galatasaray oldu.
Kaderin de gayrete aşık olduğunu unutmamak lazım.
Galatasaray’ın sahasında ceza alanına bir maçta 25 kez girip, 3 gol atmayı başaran, 1.37 gol beklentisine ulaşan ama puan alamayan kaç takım var?
Hayalini kurduğu oyuna ilk kez bu kadar yakın olan ama yine kaybeden Şenol Güneş için çok güzel bir söz geliyor aklıma;
Vermeyince Mabud neylesin Sultan Mahmud.
Geldiğinden bu yana hiç bu kadar olacak gibi olup olmayan bir maç yaşamamıştı. 
***
Oyunun büyük bölümünde uzun top yapan rakibe karşı önlem alamadı Galatasaray. Kenar çizgilerini aktif olarak kullanan Trabzonspor’da Nwakaeme anlık yorgunluklarına rağmen iyi maç çıkarttı. Ne kulübede ne de sahada onun yerini alabilecek ikinci bir adam yok. 
Galatasaray’da ise Yunus Akgün’ün izlettiği şey damakta tat bırakıyor. Bu sezon bir değil, birden fazla jeneriklik gol izletti. Kariyer zirvesi yaşadığı bu dönemde liderin hala lider olarak kalmasının en büyük kahramanı bana göre. Ne asisti ne de golü normal değil. Hamuru Florya’da yoğrulmuş en yetenekli topçu olabilir. (Arda’dan sonra)
Not: Maç sonu Uğurcan Çakır'ın takım arkadaşı Mendy ile kafa kafaya gelmesini izledik basın tribününde. Son saniye kaybedilen maçtan sonra girilen ruh halinde olabilecek hadiseler ancak golde en az Mendy kadar Uğurcan'ın da hatalı olduğunu düşünüyorum. O topu çıkarmak Uğurcan yeteneğindeki bir kaleci için çok basitti. İzledi. "
Umit Genc,12,2024,Eski düşman yeni dost olur mu?,"Türk futbolunda neden hiçbir olaya veya duruma ‘asla olmaz’ gözüyle bakılamayacağını kanıtlayan bir şeyler karalayacağım…
Tarih 6 Ekim 2013. Tam 11 yıl önce... Şükrü Saracoğlu Stadı’nda Fenerbahçe’nin Trabzonspor’u konuk ettiği, tansiyonun tavanda, gerginliğin ağızda olduğu bir maç izliyoruz. O günler Fenerbahçe-Trabzonspor kavgasının en zirve dönemleri. Gerilimin başrollerinden İbrahim Hacıosmanoğlu’nun stada geldiği bilgisini aldık basın tribününde. 
Arıza çıkmama ihtimali olmayan bir durumdu bu çünkü o dönemde bu hamleyi yapmak gerçekten ‘deli işiydi’
***
Sahada oyuncuların kavgası koridora kadar sürerken VIP’te bazı sürtüşmeler dışında büyük olay çıkmadı. Hacıosmanoğlu bazı Fenerbahçe yöneticileri ile sözlü atıştı ve maç sonu beraberlerindekilerle birlikte Kalamış’taki evine gitmek için otoparktaki aracına indi.
Basın tribününden çıkışa indiğimde saat 22.00’yi geçiyordu. Çıkar çıkmaz otopark kapısının hemen önündeki olayların ortasında buldum kendimi. Hacıosmanoğlu jeep kapısının tepesinde Fenerbahçeli taraftarlar ile atışıyordu. Film koptu kopacak, aracın etrafını saran kalabalık linç etmeye kalkacaktı. Biber gazı ve müdahale derken emniyet Hacıosmanoğlu ekibini araçla beraber otoparka geri çekti. Kepenk indi.
***
İçeride Hacıosmanoğlu’nun yeğeni şimdiki TFF Genel Sekreteri Abdullah Ayaz, Emniyet Müdürü Suat Ekici ile yumruk yumruğa geldi. Ayaz otoparka girmeye çalışan Ekici’yi durdurmaya çalışınca itişme yaşandı. 
Hacıosmanoğlu araçtan indi ve emniyet müdürüne 'polisini çek ben 7 sülalemi çağırır buradan çıkarım’ dedi. 
Öfkeli Fenerbahçe taraftarı otoparkın önünde Hacıosmanoğlu’nu bekliyordu. Dışarıya çıkarsa geri dönüşü olmayan olaylar yaşanacaktı. Neyse ki daha ileriye gidilmedi.
Ancak Kadıköy'deki o kavga bu güne kadar hiç unutulmadı. Fenerbahçe tarafı Hacıosmanoğlu’nu TFF başkanı seçimine kadar hep düşman olarak bildi. Asla birbirine bakmaz denilen iki taraf için şimdi rüzgar bir anda öyle bir tersine döndü ki herkes şaşkın...
***
TFF başkanlığı sonrası kendi şehri Trabzon’un bile ters düştüğü Hacıosmanoğlu’nu savunmaya geçen en büyük grup Fenerbahçe taraftarı oldu. Bunun 2 büyük nedeni var elbette;
Birincisi Hacıosmanoğlu sürecin başından beri en kavgalı olduğu tarafa, yani Fenerbahçe’ye geçmişi temize çekmek için el uzatmaktan hiç geri durmadı. Ali Koç ile sulh imzaladı. Ortak payda dostluk olacak dedi ve öyle davranmaya devam etti. Yönetimsel ilişkilerin iyi gitmesi taraftar bazında da pozitif bir enerjiye dönüştü. Hacıosmanoğlu’nun düzeni değiştirebileceği inancı hakim oldu. Antipati sempatiye doğru kaydı. Bu kadar hızlı değişimin olacağına asla ve asla ihtimal vermiyordu kimse. 
İkinci en büyük neden ise Galatasaray’la yeni TFF ilişkisinin tam tersi anlamdaki seyri oldu. G.Saray’la Hacıosmanoğlu’nun bir türlü barışmayan yıldızı kavga moduna geçti. Geçen yıl Fenerbahçe’nin Ekşioğlu ile restleşmesinin aynısı bu yıl Hacıosmanoğlu-Galatasaray arasında oldu. Mahkemeye kadar taşınacak bu kavga Fenerbahçe tarafının ilgisini çekti ve deyim yerindeyse ‘düşmanımın düşmanı dostumdur’ modu açıldı. Hacıosmanoğlu’nu koruma kalkanı devreye girdi Fenerbahçe’de. 
***
Türkiye’nin değişen futbol ikliminde ‘yok artık’ denecek çok fazla şey kalmadı ama bu iş Hacıosmanoğlu’nun 11 yıl önce kavga ettiği Kadıköy’de alkışlarla karşılanmasına doğru gidiyor. 
Gönül ister ki; bu kavga tüm cephelerde sona ersin ama bir cephenin kapanıp diğer cephelerin açılması geleneği de maalesef Türkiye gerçeği."
Umit Genc,12,2024,Deve türkü söyler mi?,"Dervişe sormuşlar “deve türkü söyler mi?” diye... 
Derviş de “dinleyen eşek bulursa değil türkü, gazel bile okur” demiş.  
Türkiye’de gerçekten yönetimsel manada konuşulması gereken çok şey var ama biz yine bunu ilgi odağımızdan, yani futbol üzerinden yapalım. 
Develerin türkü söylediği kulüplerimizin neden bir türlü düzlüğe çıkamadığını saatlerce anlatmak gereksiz. Çünkü suçu başkasına atma rahatlığı varken asıl meseleyle kimse ilgilenmiyor. Ortada bir illüzyon var ve en büyük toplumsal sorun bu illüzyona kapılmak. 
Beşiktaş’ta son yaşanan skandalları ifşasal açıklamalarla ağzımız açık dinledik. Bir başka kriz kulübümüz Trabzonspor’da da durum çok farklı değil inanın bana. Sadece o tarafta biraz halı altına süpürme işi güzel becerildi. Ekonomik olarak 3 büyükle yarışamayacağını dile getirenler borçlanırken aynı gerçekliğe aldırmamış anlaşılan. 
Ve bugün kongreye giderken, ortada büyük bir sportif başarısızlık da varken kimse üstüne mesuliyet addetmiyor. 
***
Bir kulübü borçlarından kurtarmak için önce o borçlanmaya sebep olanları kesip atacaksın. ‘Bu yaptı bu düzeltir’ kafasını kabul etmeyeceksin. Trabzonspor’u geriye götüren bir yönetim var ve bu yönetim rakipsiz şekilde kongre sürecine çekildi. 
Bunun belki siyasi belki ekonomik yönü vardır ama şunu biliyorum; sportif açıklaması kesinlikle yok. Başkan Ertuğrul Doğan, Ağaoğlu’ndan aldığı işi berbat yönetti. Hala da berbat yönetiyor. 
Bugünkü faliyet raporuna göre konuşuyorum; sadece bu sezon için yapılan 25 milyon Euro’luk bir harcamanın karşılığında Trabzonspor’un düştüğü vaziyeti gören, Doğan yönetimine hesap sorar. Bu paraya yarışamayacak kadar kötü bir takım kurmayı bırakın, Şenol Güneş ile bile düzelmeyen bir şey ortaya çıkarmak gerçekten büyük beceriksizlik. 
Bu 25 milyon Euro menajer ve bonservis harcamaları bu arada. Bunun bir de maaş yükü var ki orası daha fena. 35 milyon Euro da maaş bütçesi var. El insaf diyorum. 
***
Son 3 ayda 7 milyar TL borç öderken (ki bence bunun rasyonel bir karşılığı yok) Hüseyinli ve Serkanlı kadroya kalmayı nasıl açıklayacak bu kulüp. 
Ekonomiyi düzeltmeye talip olanların aynı zaman da ekonomiye en çok zar verenler de olması saçma değil mi? 
Son 10 sezonun 7’sinde zarar var. Kar ettiği 3 sezon Ağaoğlu dönemi...
Ağaoğlu döneminde oyuncu satışından 59 milyon Euro girdi bu kasaya. Onu bile erittiler.
'Kağıt 5 lirayı bantlar, yine takımı yarıştırırdı’ yazanlar var onun için. Çok haklılar. 
***
Bu yönetim kurulduğu hazır sofradan bile doyamadı ama kalkmıyor da. Masaya yeni siparişler veriyor. Hesabı öderim diyor. Bu kongre süreci en sancılı geçmesi gereken dönem olmalıyken inanılmaz rahatlar. 
E ne diyelim… Dinleyen olunca masal anlatması çok keyifli. Camiada sesi çıkan 3-5 kişi kaldı onlar da hain oldu. Şu vaziyette olan bir taraftara, bir de Şenol Güneş’e oluyor. Yazık. 
Yönetemeyenler isterse borcu sıfırlayıp bıraksın. Bıraktıkları şey borçsuz bir enkaz olur sadece. Enkazı kaldırmaya kim gelir sonra orası da ayrı muamma."
