Yazar,Ay,Sene,Baslik,Cumle
Huseyin Suekinci,1,2025,‘ŞUBAT'ı avutamamışken ‘OCAK'ımıza ateş düştü,"İki yıl ne de çabuk geçti.
120 bin kilometre karelik alanda 11 ilimiz, 124 ilçemiz, 7 bine yakın köyümüz ağır yıkıma uğramış, resmi rakamlara göre 53 bin 537 can, canından olmuştu.
Büyük felaketlerde kenetlenmeyi başarabilen bir milletiz. 17 Ağustos Marmara Depremi'nde olduğu gibi, 6 Şubat Kahramanmaraş Depremi'nde de tek yumruk olmuştuk.
İşyerlerini, marketleri yağmalayan, çaldığı beyaz eşyayı arabasına yüklerken kameralar karşısında yüzü bile kızarmayan birkaç talihsizin dışında, herkes taşın altına elini sokmuştu.
Deprem bölgesine gitmiş biri olarak milletimizin alicenaplığına bizzat şahit oldum.
Gıda yardımlarından ‘istediğiniz kadar alın’ denmesine rağmen, bir öğünden fazlasına tenezzül etmeyen yüce gönüllü insanlara da…
‘BİZLERİ UNUTMAYIN YETER’
Depremzede kardeşlerimizin ortak bir arzusuna da şahit olmuştum. Maraş, Adıyaman, Hatay; yıkımın ve can kaybının en fazla olduğu illerimizdi. Yardıma koşanlara, depremzedelerin verdiği mesaj netti:
Bizleri lütfen unutmayın!
Toplum olarak kenetlenmekte mahir olsak da unutmak en büyük zaaflarımızdan maalesef.
Balık hafızalıyız desem yeridir.
Unutulmak büyük bir yıkım. İnsan ruhunda yarattığı hasar, Richter ölçeği ile ölçülemez.
Öte yandan felaketlerin insanoğlu için yıkıcı bir yanı da unutulmaz oluşları.
17 Ağustos depreminde üniversite 3. Sınıf öğrencisiydim. İstanbul Üniversitesi İletişim fakültesinde öğrenci temsilciydim üstelik. Kıymetli hocam Prof. Dr. Nurdoğan Rigel, ‘yardımları ulaştırdığınız noktalarda fotoğraf da çek’ demişti. Fakültemizin çıkardığı İletim Gazetesi’nde kullanacaktık.
Sahra hastanesine dönüştürülen Yalova Stadı’nda yaralı bir depremzedeyi kurtarmak için koşturan doktorların mücadelesi dün gibi aklımda.
Fotoğraf makinemin flaşını açmadan fotoğrafını çektiğim yaralının ölümüne şahit olmuştum.
Mevtanın üzerine örtülen beyaz örtü, ailesinin feryadı, doktorların kederli hali... Dün gibi net hafızamda. Çadırın bir köşesine gidip kimseye çaktırmadan ağlamıştım.
Sakarya’ya da gitmiştim. Depremin 7. günüydü sanırım, yerle bir olan Elmas Oteli’nden askerlerin çıkardığı cesetlerin kokusunun etkisini, yıllarca atamadım üzerimden. Gazetecilik zor bir meslekmiş meğer. Bugünlerde daha da zor gerçi ancak yazının konusu değil…
Bu yazıyı 17 Ağustos Depreminde orta hasarlı olan ve yıllarca oturamadığımız Yalova’daki baba evimden yazıyorum.
Depremde hiçbir yakınımı kaybetmemiştim, 22 yaşındaydım ve gazeteci adayıydım.
Şahit olduklarımı hatırladığımda hala sarsılıyor ruhum.
Sizleri çeyrek asır öncesine neden götürdüm?
Açıklayayım;
Felaketlerde en büyük travmayı çocuklar yaşıyor maalesef. Şahit oldukları acılar, ruhlarında kalıcı hasarlara da yol açabiliyor.
Bunun tamiri için, uzun süren ve devamlılık isteyen psikososyal etkinlikler yapılması şart.
TFF’YE BÜYÜK GÖREV DÜŞÜYOR
Adıyaman’da 6 Şubat depreminden tam 113 saat sonra enkazdan çıkarılan Mesut’un sedyede söylediği sözler, 85 milyonun yüzünde tebessüme yol açmıştı. Yıkılan koca kolonları adeta çalımlayıp hayata tutunmayı başarmıştı minik Mesut. Milli futbolcumuz Arda Güler’e olan sevgisi, Fenerbahçe’nin eski hocası Jorge Jesus’a ‘Arda Güler’i daha fazla oynat’ sözleri moral olmuştu vatandaşlarımıza.
Adıyamanlı Mesut’tan yola çıkarak, Türkiye Futbol Federasyonu’na birkaç önerim olacak:
MESUTLARI MESUT ETMEKTEN GERİ DURMAYIN 
- TFF, başta Türkiye Kupası maçları olmak üzere, bazı müsabakaların deprem bölgesinde oynanması için öncülük edebilir.
- Milli Eğitim Bakanlığı ve kulüplerle işbirliği yaparak, bölgedeki öğrencilerin, en azından derslerinde başarılı olan öğrencilerin 4 büyüklerin maçlarını izlemeleri için organizasyon gerçekleştirebilir.
- Depremde yakınlarını kaybeden ailelerin, Avrupa Ligi’nde mücadele eden takımlarımızın maçlarını statta izlemeleri için adımlar atabilir.
- Adıyamanlı Mesut gibi onbinlerce Mesut’u, hayranı olduğu futbolcularla bir araya getirebilir.
- 2025 Ziraat Türkiye Kupası Final maçını deprem bölgesindeki Süper Lig’de takımı olmayan illerden birinde oynatabilir.
- UEFA Uluslar Ligi play-off ilk maçında 20 Mart’ta Macaristan’ı konuk edeceğiz. Milli maçta, depremzede 100 çocuk hatta daha fazlası onore edilebilir. Gönlü yaralı, ruhları incinmiş çocukların duaları, sahadaki futbolculara itici güç olacaktır.
İşin tabii finansal boyutu var ancak bu durum TFF’yi kesinlikle etkilemez. Üşenmedim hesapladım. 23 Ocak 2025 PFDK kararlarında, toplam 3 milyon 518 bin 850 TL ceza kesilmiş kulüplere ve yöneticilerine. Sadece 1 haftalık ceza miktarı. Liglerin boyu kısalıp yarış kızıştıkça TFF’nin ceza gelirleri katlamalı olarak artıyor. İstatistiklerin yalancısıyım.
Federasyon seçiminde ‘Biz Anadolu’yu gezen başkan olacağız’ sözü veren TFF Başkanı İbrahim Hacıosmanoğlu’ndan umutluyum. Sayın Başkan, Anadolu’daki depremzede çocuklarımızı bir nebze olsun mutlu etmekten geri durmayacaktır.
21 Ocak’ta Bolu Kartalkaya’daki otel yangınında 36’sı çocuk 78 yurttaşımız hayatını kaybetti. Hayatını kaybeden yurttaşlarımızın ailelerine sabrı cemil, yaralı vatandaşlarımıza acil şifalar diliyorum.
Köşe yazarlarımızdan Nedim Türkmen, eşi Ayşe Neva, kızı Ala Dora ve oğlu Yüce Ata da hayatını kaybedenler arasındaydı maalesef. Sorumluların gereken cezayı alması ve bir daha benzer felaketler yaşanmaması adına SÖZCÜ gazetesi üzerine düşen kamu görevini sonuna kadar sürdürecektir.
Nedim abi kendini çok iyi yetiştirmiş bir ekonomist olmasının yanı sıra centilmen bir spor insanıydı. Orduspor Başkanı seçildikten sonra takımını Süper Lig’e çıkaran başarılı bir yöneticiydi aynı zamanda.
Nedim Türkmen, başarı için her yolu mübah gören yöneticilerden olmadı. 26 Ocak 2012’de yapılan TFF olağanüstü genel kurulunda, 58. madde değişikliğine ‘Hayır’ oyu vermiş, Türk futbolunun etik değerlerine olan bağlılığını göstermişti Nedim abi.
'Şike'ye teşebbüs halinde bile ligden düşürme cezasını kaldıran 58. Madde.
Kaybımız büyük, acımız sonsuz.
Ruhlarınız şad olsun..."
Huseyin Suekinci,1,2025,Mızıkçılık yapma! Hadi sen de oyna!!!,"İnsanı tanımak, tam anlamıyla tanıyabilmek bazen bir ömür alabiliyor. Hayatında ‘Ben bu insanı nasıl da tanıyamamışım’ demeyen birini gördünüz mü hiç? Ben henüz görmedim.
Bir kişiyi tanımanın üç kısa ve etkili yolu vardır derler.
Yolculuk, alışveriş (ticaret) ve komşuluk.
Buna ben de bir şey eklemek istiyorum.
Oyun.
Yüzde yüz geçerliliği olmasa da önemli doneler verir size oyun arkadaşınızın sergilediği tavır, aldığı tutum, gösterdiği tepki.
Aklınıza gelebilecek tüm oyunlarda. Tavla, satranç, hatta kumar oyunlarında bile.
Dürüst mü, centilmen mi, üç kağıtçı mı, hırslı mı, kolay pes eden biri mi yoksa inatçı keçinin teki mi? Paylaşımcı biri mi. Kazanmak için her yolu mübah gören hırs küpü mü? Gol atmaktan mı keyif alıyor asist yapmaktan mı? Zafer elde ettiğindeki tutumuyla hezimete uğradığında sergilediği davranışları nasıl? Empati yeteneği ne alemde? Bencil mi ya da iğneyi kendine batırabiliyor mu? Yüzlerce örnek verebilirim. Aklınızın bir köşesinde bulunsun.
Bunları neden yazdım? Nereye bağlayacağım?
Anlatayım.
ÇOCUKLARIMIZI NE KADAR TANIYORUZ?
Çocukların dört gözle beklediği ara tatile girdik malum.
Lise bire giden kızımla karar aldık, düzenli spor yapacağız diye. Yazın bol bol yüzüp masa tenisi oynasak da yeterli değil elbette. Yüzmeyi öğrendiği Türkiye Spor Yazarları Derneği’nin (TSYD) Leventteki tesislerine gidip spor yapacağız düzenli olarak. Bu sayede birbirimizi biraz daha iyi tanıma fırsatımız olacak belki de…
Ebeveynler olarak çocuklarımızı yeterince tanımıyoruz maalesef.
Kaliteli zaman geçirmiyoruz.
Bu noktada sayısız bahane üretmekte üstümüze yok üstelik.
Ancak;
Çocukların kolaylıkla ulaşabileceği, geçim derdiyle boğuşan velilere masraf çıkarmayacak ve güvenli bir şekilde spor yapabileceği alanlar yeterli mi?
ÇOCUK VE MEKÂN
Marmara Üniversitesi Spor Yönetim Bilimleri’nde Yüksek Lisans öğrencisiyken, Çocuk ve Mekân konulu ödevimde bu konuya yer vermiştim.
İstanbul’da nüfus oranı kontrolsüz bir şekilde artarken, yeşil alanlar ve oyun parkları kontrollü bir şekilde azalıyordu. İmdada okul bahçeleri yetişiyordu.
Bizler şanslı nesilleriz.
80’li yıllarda oyun alanlarımız alabildiğine genişti. Betonlaşmamıştı büyükşehirler bile.
Kars’ta, özellikle bahar mevsiminde yağmur yağdıktan ya da karlar eridikten sonra mahallemizdeki top sahasından traktörlerin geçmesi, en büyük kabusumuzdu. Kocaman tekerlekler perişan ederdi sahamızı. Çimenler boy atıp top sahamız kendine gelene kadar Zübeyde Hanım İlkokulu’nun bahçesinde sürerdi futbol tutkumuz. 5’te devre 10 gol atanın kazandığı, süre olmadığı için saatlerce devam eden, dilimizi dışarda bırakan tutkumuz.
OKULLARIN BAHÇESİ RANT KAPISI OLDU
O günler geride kaldı kalmasına da yapılan icraatlar pes dedirten cinsten.
Eğitim haberleriyle fark yaratan Sultan Uçar imzalı bir haber yayınlandı geçtiğimiz günlerde SÖZCÜ’de.
Okul bahçeleri otopark oluyor! diye.
Nasıl yani diye sormadan edemedim haberi okuduğumda.
‘İstanbul’dan Hatay’a okul bahçeleri otopark, bodrumları depo ve spor salonları bu ay içinde açık artırma ihalesiyle kiraya verilecek.’ diye başlıyordu haber.
Otopark ihalelerinden gelecek olan yüzlerce milyonluk gelir, bakanlıklar arasında pay edilecek, temizlik personelinin parasını bile ödeyemeyen okullara ekstra bir gelir sağlanmayacaktı üstelik. Haberin ayrıntısını aşağıdaki linkten okuyabilirsiniz gözünüzden kaçtıysa.
https://www.sozcu.com.tr/okul-bahceleri-otopark-oluyor-p125618
Allah akıl fikir versin.
İşin acı tarafı, artık şaşırmıyoruz neredeyse hiçbir şeye.
Tepkisiz bir topluma dönüştürüldük çeyrek asırda.
Görmek, acı gerçekleri görmek hele ki, hastalık kabul edilir oldu körler diyarına çevrilmiş memlekette.
Bu meseleyi kıymeti bilinmeyen sosyologlara havale edip konuya döneyim.
ÇOCUKLARINIZLA FUTBOL MAÇINA GİTMEYİN
Spor tutkunu bir baba olarak bu yazıyı anne babalar için yazdım.
Galiz küfürlerin edildiği futbol maçına götürmeyin bu aralar çocuklarınızı.
Hakem kararlarına ana avrat küfreden, tuttuğu takımın futbolcusunun performansını beğenmediği için yedi sülalesini yad eden, yaşadığı stresin acısını tribünlerde fütursuzca çıkaran, gün geçtikçe fanatikleşen taraftarlardan uzak tutun bu aralar çocuklarınızı.
Sırf maçlara gidebilmek için Hukuk Fakültesi, Kamu Yönetimi vs. gibi bölümleri kazanabilecek puanım varken gazeteciliği tercih etmiş biri olarak acı verse de tekrar vurgulamak isterim, bu atmosfer devam ettiği sürece futbol maçlarına götürmeyin yavrularınızı.
Hele ki derbi maçlarına… Aman diyorum.
EN SON NE ZAMAN OYUN OYNADINIZ?
Çocuklarınızla oyun oynayın. Her fırsatta oynayın.
Oyun her yaşta oynanır, doğumdan ölüme kadar! Ama bütün özelliklerini içinde bulunduran gerçek oyunlar çocukluk dönemlerinde oynanır. Çocukluk dönemi hep oyun demektir.
Oyun; çocuğun psikomotor gelişim ve becerilerinin kazanılması, sosyal ve dil gelişimlerinin tamamlanması için en gerekli araçtır.
Günümüz çocuklarının en büyük handikabı yeterince oyun arkadaşlarının olmaması değil mi?
Oysa ki bizler, bir oyundan sıkılsak anında başka bir oyun icat eden nesildik.
Ya şimdilerde…
Teknolojinin esiri oldular evlatlarımız.
Görme bozuklukları, obezite yaygınlaştı.
Anti sosyal varlıklara dönüşüyor en kıymetlilerimiz.
Büyüdüklerinde ‘Bu çocuk niye böyle oldu’ diyenlerin sayısı o kadar çok ki.
Özetle;
Milli Eğitim Bakanlığı (MEB), elinden gelse ‘Beden Eğitimi’ dersini müfredattan çıkaracak. Çocukların oyun alanlarını otoparka çeviren zihniyetten bir beklentim yok.
Evladı için gözünü kırpmadan canını verecek anne babalardan ise çok.
Canınızı vermenize gerek yok canlarınız için.
Biraz daha fazla oyun oynayın kâfi. Oyun oldukça verimli spordur aynı zamanda. Emin olun bu sizlere de iyi gelecektir.
NOT:
Çocuğunuzla oyun oynadıktan sonra bir de güzel film izleyin birlikte.
Önerim;
CENNETİN ÇOCUKLARI
Yönetmenliğini Majid Majidi’nin yaptığı, Oscar Ödüllerinde İran’ın adayı olmayı başarabilen kült bir yapım.
1997'de çekilen film, bir çift ayakkabıyı paylaşmak zorunda olan iki kardeşin hikayesi üzerinden Ortadoğu kültürünü naif bir sinema diliyle anlatan aynı zamanda yoksulluk üzerinden hayatın adaletini sorgulatan bir yapıt. Toplumdaki sınıf ayrımını, derin maddi uçurumu, iletişimsizliği, yabancılaşmayı ve tüm bu çözülmeye rağmen, değerlerine, inançlarına sarılan insanların hayata tutunuşlarını, kaybolan bir çift eski ayakkabı üzerinden başarıyla anlatan eleştirel bir film."
Huseyin Suekinci,1,2025,Rusya'ya yasak İsrail'e kıyak,"FIFA ve UEFA’nın iki yüzlülüğüne yıllardır şahit oluyoruz ve maalesef futbolun paydaşları bu durum karşısında gerekli refleksi hiçbir zaman tam olarak ortaya koyamadı.
Rusya’nın Ukrayna’yı işgal etmesiyle FIFA da UEFA da hızlı bir refleks gösterdi. Rusya Milli Takımı ve Rus kulüpleri uluslararası müsabakalardan men edildi. Bir hafta içinde alındı bu karar ve doğrusu da buydu.
7 Ekim 2023’te Hamas’ın saldırısını bahane eden İsrail, Filistin halkına karşı onlarca yıldır sürdürdüğü insanlık suçunda dozu öyle bir artırdı ki aradan geçen 69 haftada Gazze’de yaklaşık 18 bini çocuk, 13 bini kadın, toplam 50 bine yakın sivili katletti.
İsrail, içinde hasta olan hastaneleri vurdu, okulları bombaladı, cami kilise ayırt etmeden ibadet yerlerini havaya uçurdu.
Sadece alt yapıyı değil, Filistin’in kültürel mirasını doğrudan hedef alarak onlarca tarihi yapıyı da yok etti.
İnsani yardımları engelledi, Dünya Sağlık Örgütü (WHO) çalışanları dahil binden fazla sağlık çalışanını, 200’den fazla gazeteciyi öldürdü.
Uluslararası Ceza Mahkemesi (ICC) 21 Kasım 2024’te İsrail Başbakanı Binyamin Netanyahu ve eski İsrail Savunma Bakanı Yoav Gallant hakkında insanlık suçu işledikleri gerekçesi ile tutuklama kararı verdi. Futbolun patronları kulaklarının üstüne yatmaya devam etti.
Bitmedi…

Gazze’deki katliamı yok sayan UEFA, icraatlarıyla da alenen çifte standart uygulamaktadır.
Nasıl mı? Birkaç örnek vereyim.
Beşiktaş’ın UEFA Avrupa Ligi’nde Maccabi Tel Aviv ile evinde oynayacağı maç, güvenlik nedeniyle Macaristan’ın Debrecen kentine alındı. Maç seyircisiz oynandı ve temsilcimiz 3-1 mağlup oldu.
Beşiktaş hem ciddi bir hasılattan mahrum oldu hem de seyirci avantajından yararlanamadı. İşin ilginç tarafı ne Beşiktaş kulübü ne de Türkiye Futbol Federasyonu (TFF) bu skandal karara gerekli tepkiyi göstermedi.
Beşiktaş Basketbol Takımı da İsrail ekibi Hapoel Shlomo maçını İstanbul'da değil güvenlik gerekçesiyle tarafsız saha olarak Sırbistan'da oynamıştı.
Amsterdam'da 7 Kasım'da oynanan Ajax-Maccabi Tel Aviv maçı öncesi ve sonrasında İsrailli taraftarlar, Filistin destekçilerine saldırdı.
İsrail’deki en ırkçı ikinci taraftar grubu olarak kabul edilen Maccabi Tel Aviv taraftarlarının maça gelmelerine izin verilmesi bile başlı başına bir skandaldır.
Maçın ardından, gösteri yasağı getirilen Hollanda’da Dam Meydanı'nda toplanan Filistin destekçileri; Netenyahu’yu protesto edenlere bile saldıran ırkçı Maccabi Tel Aviv taraftarlarının başlattığı olayların Filistinlilere mal edilmesini ve medyanın bu olayları ‘antisemitizm’ ( Yahudi milletine karşı duyulan düşmanlık, nefret, önyargı veya ayrımcılık) olarak yansıtmasını protesto etti.
UEFA protestoları umursamadı!
Gittikleri her maçta soykırım yanlısı slogan atan bu holiganlardan ötürü Ajax maçında yaşananlar görmezden gelindi ve Maccabi kulübüne herhangi bir yaptırım uygulanmadı.
Hatırlayın EURO 2024’ün son 16 turunda Türkiye-Avusturya karşılaşmasında galibiyet sevinci sırasında yaptığı 'bozkurt selamı' nedeniyle Merih Demiral 2 maç ceza almıştı.

 
UEFA, 2020 Avrupa Futbol Şampiyonası elemelerinde asker selamı veren milli oyuncularımız hakkında hareketin siyasi olabileceği gerekçesiyle soruşturma açmış gelen tepkiler üzerine geri adım atmıştı.

 
Beşiktaş ile Maccabi Tel Aviv maçında karşılaşmanın ilk golünü atan İsrailli futbolcu Gavriel Kanichowsky gol sevincini İsrail bayrağına asker selamı vererek yaşasa da soruşturma açmaya gerek duymamıştı UEFA.

Filistin halkına destek olmak FIFA ve UEFA nezdinde affedilmez bir kabahat olarak görülüyor.
Ağır yaptırımlarla kulüplere ve Milli takımlara gözdağı veren futbolun patronları, bunun meyvelerini de almışa benziyor.
14 Ekim 2009 tarihinde Bursa’da yapılan Türkiye - Ermenistan maçında Azerbaycan bayrakları toplatılmış, hatta kardeş Azerbaycanla diplomatik kriz yaşamıştık.
Yakın tarihten bir örnekle konuyu kapatayım. Celtic, Filistin bayrağı açan taraftarların kombinelerini iptal etti. Nedeni ise çok basit. UEFA'ya şirin gözüküp olası yaptırımlara maruz kalmamak.
Masumları katleden, orantısız güç kullanan, insanlık suçu işleyen hangi ülke olursa olsun mutlaka karşısında olmak zorundayız. FIFA ve UEFA, uygulayacağı yaptırımlarla Netanyahu hükümetinin elini bir nebze olsun zayıflatabilirdi. Özellikle savaşa karşı olan İsrailliler nazarında. Yapmadı, yapacak gibi de durmuyor.
Alman ilahiyatçı Martin Niemöller’in sözleriyle bitireyim:
“Naziler komünistler için geldiğinde sesimi çıkarmadım; çünkü komünist değildim.
Sosyal demokratları içeri tıktıklarında sesimi çıkarmadım; çünkü sosyal demokrat değildim.
Sonra sendikacılar için geldiler, bir şey söylemedim; çünkü sendikacı değildim.
Sonra Yahudiler için geldiler, sesimi çıkarmadım, çünkü Yahudi değildim.
Benim için geldiklerinde, sesini çıkaracak kimse kalmamıştı.”

İsrail Ortadoğu ülkesi olmasına rağmen uluslararası turnuvalarda Avrupa’da yer alıyor. Sizce de tuhaf değil mi? 1948 yılında kurulan İsrail, 1954’te Asya Futbol Konfederasyonu’na (AFC) üye oldu. Ancak bu durum bölge ülkelerinin direnişiyle karşılandı.
1958’de ülkenin dünya kupası elemelerine katılma hakkı olmasına rağmen tek bir maç dahi oynayamadı. Çünkü diğer ülkeler İsrail’le oynamayı reddetti. Böylelikle İsrail 1958 Dünya Kupası eleme aşamasını tek bir maç oynamadan kazanmasıyla sonuçlandı.
1974’te Kuveyt’in girişimiyle İsrail AFC’den çıkarıldı. 1994’te UEFA tam üyeliğini alan İsrail o tarihten bu yana Avrupa’da mücadele ediyor.

FIFA’nın 211 üyesi bulunuyor. FIFA bu yapısıyla 193 üyeli Birleşmiş Milletler’in önünde yer alıyor. Dünyanın en büyük örgütü unvanına sahip.
Başta yayın gelirleri olmak üzere gerek FIFA’nın gerekse UEFA’nın muazzam gelirleri mevcut.
Hal böyle olunca yolsuzluklar da kaçınılmaz oluyor.
UEFA eski Başkanı Platini, Katar'da düzenlenen 2022 Dünya Kupası'nın ihale sürecinde yapıldığı iddia edilen birtakım usulsüzlükler nedeniyle gözaltına alınmıştı. FIFA Etik Kurulu’nun, yolsuzluk ve rüşvet skandalı sonrası FIFA eski Başkanı Sepp Blatter ile Michel Platini'nin kurumun etik kurallarını ihlal ettiğine hükmetmesi ve seçimlerdeki şaibeler ise başka bir yazının konusu…
Katar’a 2022 Dünya Kupası’nı veren bu yapı, 2034 Dünya Kupası için Suudi Arabistan’ı seçerse hiç şaşırmak gerek. FIFA’nın etik kuralları, paranın olduğu yerde sadece yazılı metinlerden ibaret kalıyor.
FIFA ve UEFA icraatlarıyla ABD’den sonra İsrail’in en büyük destekçisi konumunda. ‘Futbolun patronları, zalimin ortakları’ desem abartmış olurum muyum?
Taktir, siz değerli okurların…"
Huseyin Suekinci,2,2025,Yakışmıyor,"Günlerdir heyecanla beklenen bir derbi daha geride kaldı.
Attığı başlıkla, SÖZCÜ internet spor servisi geceyi çok güzel özetledi:
Ne umduk ne bulduk!
Futbolun meyvesidir gol.
Golsüz biten maçlar, derbinin şanına yakışmıyor.
Maçtaydım.
Oynanan futbola, teknik konulara girecek değilim.
Söz konusu futbol olunca yaş ya da meslek fark etmiyor. Herkes işin uzmanı…
Benim derdim başka.
Şöyle;
Yüzlerce maç izledim, bir ilke şahit oldum pazartesi gecesi.
Mücadele başlamadan sahadaki yerini alan polis sayısı, deplasman taraftarının sayısından fazlaydı.

Maç sonundaki tablo daha da vahimdi.

Bu manzara Türkiye’nin spordaki imajına yakışmıyor.
52. dakikada, misafir takım tribünlerinde onlarca meşale yakıldı.
Sonra ne mi oldu?
Meşaleler, alt tribünde yer alan Galatasaraylı taraftarların üzerine atıldı. Bazıları filelere takılıp kendi taraftarlarının üstüne düşerken birkaçı, engeli aşmayı başardı.

Gecenin en çirkin anısıydı.
Ertesi gün İstanbul Valisi Davut Gül, Galatasaray-Fenerbahçe derbisinde taşkınlık yapan 71 kişi hakkında işlem yapıldığını açıkladı.
Umarım sadece işlem yapılmakla kalmaz, insan canını hiçe sayan her kimse en ağır cezaya çarptırılır.
Anderlecht Kulübü, UEFA Avrupa Ligi'nde Fenerbahçe ile yaptıkları play-off turu rövanş maçının durmasına neden olan taraftarların tespit edilerek men cezasına çaptırılacağını duyurmuştu ya hani.
Benzer bir açıklama da Fenerbahçe’den gelseydi keşke.
Sarı lacivertli yönetim açıklama hakkını, Jose Mourinho’nun basın toplantısındaki sözleri için kullandı. Ona da değineceğim fakat;
Haklı olarak bazılarınız şunu diyebilir;
‘Kardeşim bu statta sahaya rakı şişesi atıldı, rakı. Birinin kafasına gelse ölümüne sebep oldurdu’ diye.

Evet doğru. Galatasaray, Seyrantepe'ye taşınan Ali Sami Yen Spor Kompleksi’ndeki ilk mağlubiyetini aldığı maçta kaleci Volkan Demirel’e rakı şişesi atıldı. Kıl payı kurtuldu Volkan, aynı zamanda Milli Takımımızın da kalecisiydi.
Atan attığıyla kaldı, o zavallı hava bile atmıştır çevresindekilere.
Siz o gün, o şişeyi atanı, bugün meşale fırlatanı bulup en ağır şekilde cezalandırmazsanız bu olayların sonu kesilmez.
Bu konuda gerekli adımları atmak yerine susmayı tercih etmek Fenerbahçe’ye yakışmıyor.
Kural gereği, misafir takım taraftarları, ev sahibi takımın seyircileri stattan ayrıldıktan sonra terk edebiliyor tribünleri.
Basın toplantısından sonra stattan ayrıldım, bizzat şahit oldum. Stat yıkılıyor adeta.
Zelzeleden değil elbette.
Gülşen’in şarkı sözleri geldi aklıma.
Müzik son ses, bangır bangır
Ağzı bozuk şarkılar tuttum sana biraz ağır…
Misafir hadi misafirliğini bilmiyor, bari ev sahibi ev sahipliğinin hakkını verse.
Şimdi bazılarınız da şöyle serzenişte bulunabilir. Onlar da bize aynısı yapıyorlar diye.
Cevabım net: Herkes karakterinin gereğini yapar.
Misafirini sağır etmeye çalışmak Galatasaray yönetimine yakışmıyor.
Maç sırasında bir gözüm Okan Buruk’taydı.
Hakemlere parmak sallama huyundan vazgeçmediğine tanık oldum bir kez daha.

Maçtan sonra hakem için ‘Çok kötü yönetti’ sözlerine ne demeli peki.
Bazı spor yorumcularının Fatih Terim’i eleştirdiği için özür dilediğine, 'Beterin beteri varmış meğer' dediklerine şahitlik etti kulaklarım. 
‘Derbinin hakemi Slavko Vincic, maçı temiz yönetti’ noktasında ülke birleşse de Buruk’un sözleri akıl alır gibi değildi.
İşine geldiğinde 'yabancı hakem yönetsin' deyip bugün ise alınan karara isyan etmek, özetle hakkaniyeti yitirmek, 100 yıllık bir camianın hocasına yakışmıyor.
Fenerbahçe Teknik Direktörü Jose Mourinho’nun basın toplantısındaki ‘Maymun benzetmesi’ dünya basınında manşet oldu.
Niyeti ne olursa olsun Mourinho gibi deneyimli bir hocanın kullandığı ifadeler, kariyerine de çizgisine de yakışmıyor. 
Bitireyim.
Günlerce heyecanla bekleyip sonra hayal kırıklığına uğradığımız derbinin ardından demeçler havada uçuştu.
Galatasaray yönetimi Mourinho hakkında ‘Irkçı söylemleri nedeniyle savcılığa suç duyurusunda bulunacağını, UEFA ve FIFA nezdinde de şikayetçi olacağını’ duyurdu.
Fenerbahçe boş durur mu: Rekabeti saha dışına çıkarmak, gündemi değiştirmek ve manipüle etmek adına atılan bu aciz iftira ile ilgili hukuki haklarımızı kullanacağımızı kamuoyunun bilgisine sunuyoruz.
Kullanılan kaba sözler, karşı tarafı suçlayıcı dil, sonu gelmeyen ve çözüm çabasından uzak demeçler, ebedi dostlara yakışmıyor…
'Yanlış üslup doğru sözün celladıdır' der, İranlı Filozof Sadi-i Şirazi.
Cellatlık, insana hiç yakışmıyor!"
Huseyin Suekinci,2,2025,Yabancı-laşma!,"Yabancılaşma teorisi, bireylerin birbirlerinden ya da içinde bulunduğu ortam veya zamandan uzaklaşmalarını ifade eden toplum bilimi teorisi.
Onun ölüm haberini aldığımda içimde bir şeylerin koptuğu hissine kapıldım, ruhumda yarattığı sarsıntının yanı başında.
Kendisini anlatmak benim harcım değildi, haddimi de aşıyordu.
Sonra derin düşüncelere daldım.
‘Eğer’lerle başlayan, sonu gelmeyen düşüncelere…
Hepsini size aktarmam mümkün değil elbette.
Mesela;
Eğer dedim, Futbol Federasyonu Başkanı olsaydı neler yapardı?
Almanya’da düzenlenen EURO 2024 şampiyonasında 613 ‘seçkin’ davetli için 3 milyon Avro harcayıp TFF’nin gelirlerini çarçur etmezdi.
Ammaaaa, Arda Güler için uçak kaldırırdı. Arda’nın Türkiye A Millî Futbol Takımı'nın Euro 2024 elemeleri çerçevesinde oynadığı Letonya maçında forma giydiği için, üniversite sınavını kaçırmasına izin vermezdi.
Üniversitede okuyan futbolcuların sayısının arttığına şahit olurduk.
Gençlik Spor Genel Müdürü olsaydı nelere imza atardı diye düşündüm bir ara.
Amatör spor branşlarında çağ atlardık.
Türk Sporunun gelişmesi ve yaygınlaşması için ne projeler üretirdi kim bilir?
Milli sporcuların uluslararası turnuvalara otobüsle gittiği, federasyon üyelerinin ise eşleriyle, birinci sınıf seyahatler yaptığı haberlere şahit olmazdık en azından.
Eğer siyasete atılsaydı neler olurdu diye düşündüm sonra.
Gençlik ve Spor Bakanı olsaydı mesela.
Çok da yakışırdı…
Devasa bütçeye sahip Spor Bakanlığı’nda lüks harcamalara, israfa, gösterişe yer olmazdı.
Spor akademileri hak ettiği kıymeti görürdü.
Spor ülkesi olurduk kısa zamanda. Doğal olarak sağlam akıllı insanlar ülkesi de.
Ya Adalet Bakanı olsaydı dedim peki.
Diplomasında şaibe iddiası olan kim varsa araştırılırdı.
İBB Başkanı Ekrem İmamoğlu 26 Şubat’ta ‘Lisans diplomasının sahteliği hususunda yapılan ihbarlar kapsamında’ soruşturmaya davet edildi malum. Davet edilsin elbette.
Diplomasında şaibe olan herkes davet edilsin.
Adaletin kılıcı, iktidarın kendisine muhalif olan herkese karşı salladığı silaha dönüşmezdi.
Kralla değirmencinin hikayesi gerçek olurdu ülkemizde.
Halkın en garibanı bile, değirmenci hikayesinde olduğu gibi, haklıysa krala kafa tutan köylüler misali ‘Berlin’de hakimler var’ diyebilirdi.
‘Sen benim kim olduğumu biliyor musun’ cümlesi tedavülden kaldırılırdı.
Adli Yargı Kura çekiminde yeğeninin adını zikreden vekili hatırlayacaksınız. Hızını alamadı, hakim yeğeniyle birlikte Adalet Bakanı’yla poz da verdi. Konya’ya atanan hakimin, kimin yeğeni olduğunu tüm dünya biliyor artık.
Milli Eğitim Bakanı olsaydı bir de.
Üfff, ne güzel olurdu.
Butik üniversiteler mantar gibi çoğalmaz, öğretmenini katleden talebeler olmazdı.
Atanamadığı için hayatına son veren öğretmen adaylarının haberleriyle yüreklerimiz dağlanmazdı.
Eğitimin kalitesi kesin artardı.
Öğretmeni fırçalayan bakan olmazdı en azından.
Çevre Şehircilik Bakanı olsa, halka imar barışı diye yutturulmaya çalışılan aslında çürük yapılara göz yumulan yasa tekliflerine, muhalefet şerhi koyardı.
Depremde göçük altında kalan binlerce canın, vebalini taşımazdı.
Ya Cumhurbaşkanı olsaydı?
‘Bu kadar yetki bir kişiye çok’ der, parlamenter sisteme dönüşü gerçekleştirirdi.
Kimden mi bahsediyorum?
Geçtiğimiz hafta hayatını kaybeden Prof. Dr. Fethi Heper’den.
Türk futbolunun profesör unvanına sahip ilk ve tek ismi.
Eskişehirspor’un efsane futbolcusu Fethi Heper’in ölüm haberiyle, ‘Türk futbolu yetim kaldı’ hissine kapıldım istemeden.
TRİBÜNLERİN ORKESTRA ŞEFİ DE YOK ARTIK
Bir haftadır kıvranıyordum, hislerimi nasıl kaleme dökeyim diye.
Hentbolun duayen isimlerinden Sinan Öner ağabeyimizi aradım. Fethi Heper’i yakından tanıyan biri olarak, bana yol göstermesi için ricada bulunmak istedim.
Bir acı haber de ondan geldi.
Türkiye’nin ilk amigosu olarak tanınan, tribünlerin orkestra şefi Amigo Orhan’ın (Orhan Erpek) vefat ettiğini söyledi acı bir ses tonuyla.
Eskişehirspor’un hayır hayır ülkenin meşhur amigosu…
Tribünlerin, birlikte hareket etmeyi öğrendiği adam.
‘Es Es Es Ki Ki Ki Eski Eski Es’ tezahüratı onun eseriydi.
Görev adamıydı. Bir maçta sahaya girilmesine izin verilmeyince skor tabelasının üzerine çıkıp, oradan coşturmuştu seyirciyi.
Sıradan bir amigo değildi Orhan Erpek.
Dönemin TFF Başkanı Orhan Şeref Apak tarafından Kuzey İrlanda’yla oynanacak milli maçta görevlendirilmişti.
Fenerbahçe’nin transfer teklifini kibarca reddetse de sarı lacivertlilerin Ajax ve Manchester City ile oynayacağı müsabakalarda iki maçlığına amigoluk yapmayı kabul etmişti. Tarihte ilkti.
‘Bir baba hindi
Heeey Allaah’
Bu sözlerin mucidiydi aynı zamanda.
Tribünler de yetim kalmıştı artık.
GÜNEŞLİ GÜNLERİ ÖZLÜYOR İNSAN
Beşiktaş’ın yo yo Türk futbolunun efsane Başkanı Süleyman Seba vefat ettiğinde de benzer duygular sarmıştı ruhumu.
Onunla son röportajı yapmak bana nasip olmuştu.
‘Geç kaldın evlat’ sözü kulaklarımda hâlâ.
Belki de onlar acele edip kışta gelmişlerdi.
Bilemiyorum.
Bildiğim bir şey var ama.
Süleyman Seba, Fethi Heper, Amigo Orhan…
Onların hayatlarını yeni nesillere aktarmak boynumuzun borcu.
Anılarını yaşatmak için gereken gayreti gösterirsek, bahar eninde sonunda gelecektir. Peşi sıra güneşli günler de.
Bağlayayım;
FUTBOLUN BAYRAMI
Bugün Galatasaray-Fenerbahçe derbisi var.
Eskiden futbolumuzun bayramı olarak kabul edilirdi.
Maç zamanı gelip çattığında, bayram telaşı yaşanırdı.
Karşılaşmayı tribünden izleyenlere Allah’ın şanslı kulları nazarıyla bakılırdı.
Kulüp başkanları nazik, futbolcular beyefendi, amigolar saygın, maçı yönetecek hakemler Türk’tü.
Taraftarlar da birbirini düşman olarak görmezdi.
Sonuçta ezeli rakiplerden çıkardı ebedi dostluklar.
Bugün Avrupa maçlarında bile ezeli rakiplerinin elenmesini diliyor eski dostlar.
Dost, dostun canına kıyar mı hiç!
Dost, dostundan canını esirger mi hiç!
SAYGI DURUŞUNU HAK EDİYOR
Bir teklifim var TFF’ye.
Derbi öncesi başlama vuruşundan önce Amigo Orhan için de saygı duruşunda bulunulsun.
Onun gibi bir spor dostundan, bütün taraftarların saygı duyduğu bir isimden saygı duruşunu esirgemeyelim.
YABANCI HAKEMLER YABANCI MAHKEMELER
Yabancı hakem yönetecek derbiyi.
Konu günlerdir hararetle tartışılıyor.
Milli duygular köpürtülüyor.
Demeçler havada uçuşuyor.
Fakat;
Müşteri garantili Yap-İşlet-Devret uygulamaları milletin sırtında yıllardır yük. Devletin bütçesinde koca bir kambur.
Bu sözleşmelerde uyuşmazlık halinde İngiliz yasaları ve Londra Tahkim Kurulu yetkili kılındığı için Türk kanunları uygulanamıyor.
Bu duruma gıkı çıkmayanların, yabancı hakem konusunda aslan kesilmeleri manidar değil mi?
Güven bunalımı yaşıyoruz her alanda.
Adalet duygusuna yabancılaştık.
Yabancı hakem kararı, içinde bulunduğumuz vahim tablonun son fırça darbesi mahiyetinde…
Gelinen nokta sebep değil, adalete olan güvensizliğin sonucudur.
Ortak bir noktada buluşuyoruz:
Adalet istiyoruz!
Şairin dediği gibi;
Bozuk adalet yeter artık!
Acemi ellerle yoğrulan, iyi pişirilmemiş adalet yeter!
Yeter katıksız, kara kabuklu adalet!
Dura dura bayatlayan adalet yeter!
...
Halkın ekmeğidir adalet.
Adaletin ekmeğini de
Kendisi pişirmeli halkın,
Gündelik ekmek gibi.
Bol, pişkin, verimli…
İYİ BİR DÜNYA BIRAKABİLMEK
Süleyman Seba, Fethi Heper, Amigo Orhan…
İyi insan olacağınıza, öyle bir yere götürün ki dünyayı, iyilik beklenmesin!
Ve bir gün çekip gittiğinizde bu dünyadan, iyi insandı diyeceklerine,
Arkasında iyi bir dünya bıraktı diyebilsinler, sizin için…
Mekanınız cennet, toprağınız bol, ruhunuz şad olsun…
Yazımın başında Fethi Heper’in ölüm haberiyle içimde bir şeylerin koptuğu hissine kapıldım demiştim.
Bir haftadır bunun cevabını arıyordum. Sanırım buldum.

Bu hafta size önereceğim kitap: Eskişehir’de Spor.
Sinan Öner ve Filiz Tiryakioğlu’nun müthiş bir emek harcadığı, titiz bir çalışma.
100 yılı içine alan eserin 1. cildi 1923 -1973 yıllarını kapsıyor. Üç cilt olarak planlandı ve Eskişehirspor için de ayrıca özel bir cilt yayınlanacak.
Fethi Heper’in ölümüyle birlikte, 2020 yılında Sinan Öner’in imzalayıp hediye ettiği kitabı bir kez daha inceleme gereğini duydum. Kitabı okuduğunuzda tarihte yolculuk yapıyorsunuz adeta. Yaklaşık 600 sayfalık bu nadide eser, arka kapakta yer alan Fethi Heper’in sözleriyle bitiyor.
HEPER’İN VASİYETİ
Eskişehir’de Spor Kitabı’nın ilk cildi, başta Sinan Öner ve Filiz Tiryakioğlu olmak üzere, değerlerine sahip çıkan bir avuç sporsever insanın kişisel gayretleriyle okuyucuyla buluştu.
Aradan 5 yıl geçmesine rağmen diğer ciltler basılamadı maalesef.
Prof. Dr. Fethi Heper’in, kitabın arka kapağında yazdıklarını okuduğunuzda eserin kıymeti daha net anlaşılacaktır. Diğer ciltler henüz basılamadığı için, Heper’in sözleri bir nevi vasiyet niteliğinde.
Başta Cumhurbaşkanlığı makamı olmak üzere, Gençlik ve Spor Bakanlığını, Milli Eğitim Bakanlığını, Eskişehir Büyükşehir Belediyesi’ni, TFF’yi ve tüm spor severleri, bu muhteşem eserin diğer ciltlerinin basılması için harekete geçmeye davet ediyorum.
Geçmişle bağımızı güçlendiren bu kitap, aynı zamanda değerlerimize yabancılaşmanın önünü de geçecektir.
Diğer ciltlerin, Fethi Heper’in 1. ölüm yıldönümüne yetişmesi dileğiyle…
"
Huseyin Suekinci,2,2025,Bu Fener izleyeni mest eder,"Fenerbahçe deyim yerindeyse burun farkıyla (bir gol averajıyla) yoluna devam ettiği UEFA Avrupa Ligi’nde Perşembe akşamı müthiş bir performans sergiledi.
Temsilcimiz, grup maçlarında ilk 8’i gol averajıyla kaçıran Belçika’nın köklü takımlarından Anderlecht’i deyim yerindeyse Şükrü Saracoğlu’nun çimlerine gömdü.
Bu sezon Süper Lig’de en fazla şutu direkten dönen takım unvanını elinde bulunduran Fenerbahçe, Rizespor maçında direkte patlayan 4 topuyla istatistikleri alt üst etmişti hatırlayacağınız üzere.
Geleneği bozmadı sarı lacivertliler. Anderlecht karşısında gecenin yıldızlarından Yusuf Akçiçek’in kafa vuruşu direkte patladığında dakikalar henüz 10’u gösteriyordu.
Saraçoğlu’nu dolduran on binler, kaçan gole hayıflanmaya fırsat bulamadı gerçi. Aradan 30 saniye bile geçmeden Kostic’in nefis ortasında Yusuf’un kafa vuruşu, Tadiç’e asist oldu adeta.
Kafa golüyle takımını 1-0 öne geçiren Dusan Tadiç, 36 yaş 85 gün ile Fenerbahçe formasıyla Avrupa kupalarının grup sonrası aşamalarında gol atan en yaşlı oyuncusu olarak tarihe geçiyordu aynı zamanda.
Kadıköy’de atmosfer nefisti. Fenerbahçeli futbolcular, sergiledikleri futbolla taraftarlarının gönlünü; dolunay, 14 Şubat Sevgililer Günü öncesinde İstanbul semalarını aydınlatıyordu.
TAKLACI GÜVERCİNLERE İNAT
Dakikalar 42’yi gösterdiğinde Yusuf-Kostic-Dzeko ortak yapımı gole şahitlik ediyordu sarı-lacivertli taraftarlar.
Sazı bir kez daha eline alan Yusuf, kendi yarı sahasında önce Degreef’in sonrasında Dendoncker’in faullü müdahalesinden kurtuldu.
Maçın hakemi Nikola Dabanovic, yardımcısının ısrarlı bayrağına rağmen, avantaj nasıl kullanılır, futbol nasıl güzelleştirilir dersi verircesine oyunu devam ettirdi.
Kim bilir belki de geçen yıl oynanan Fenerbahçe – Pendikspor maçını izlemiş, Pendiksporlu oyuncuların futboldan çaldığı 67 dakikaya şahit olmuştu.
Devam kararı, 19’luk Yusuf’un taklacı güvercinleri aratmayan meslektaşlarına özenmeyişinin ödülüydü belki de. Aferin sana çocuk.
Hakemin ders niteliğindeki kararı, Kostic’i de etkilemiş olacak ki müthiş bir depar attı Sırp futbolcu. Bu depar heba edilmemeliydi elbette.
Öyle de oldu. Yılların yıpratamadığı Edin Dzeko, ustalığını sergiledi ve fileleri havalandırdı. Kostic’in pasını asiste dönüştürdü, Tadic’in yaklaşık yarım saat önce kırdığı rekorunu da tarihe gömdü.
Fenerbahçe'nin Anderlecht karşısında ikinci golünü atan Edin Dzeko, 38 yaş 333 gün ile sarı-lacivertli formayla Avrupa kupalarının grup sonrası aşamalarında gol atan en yaşlı ismi oldu.
Bu rekor Tadic’le Dzeko arasında daha çok gider gelir gibi.
KAFA GOLÜ MÜ HAMİ MANDIRALI ŞUTU MU BİLEMEDİM
Kafasını kullanmayı çok iyi bilen En-Nesyri, maçın skorunu belirledi.
Ancak o nasıl bir kafa gölüydü be kardeşim.
Dünyanın en hızlı şutu Hami Mandıralı'ya ait. İddia ediyorum golle sonuçlanan en hızlı kafa şutu rekoru En-Nesyri’ye geçmiştir 13 Şubat 2025 tarihi itibariyle.
Gecenin çalışkanlarından Szymanski’nin yaptığı nefis ortanın hakkını da teslim edelim.
İRFAN’DAN KRİTİK KURTARIŞLAR
Son haftaların formda isimlerinden İrfan Can Eğribayat, kritik dakikalarda önemli kurtarışlarıyla alkışı fazlasıyla hak etti. Skor 1-0’ken 24. dakikada Adryelson kafa vuruşundaki refleksi müthişti.
68’de Huerta’nın şutunu çıkarmak her kalecinin harcı değildi. Uzadı resmen.
TARAFTARLAR SEVGİLİLER GÜNÜNÜ ERKEN KUTLADI
Fenerbahçeli taraftarlar Kadıköy’de uzun zaman sonra stressiz bir maç izledi desem abartmış olmam sanırım.
Bırakın strese girmeyi mest oldu on stattaki on binler, televizyon başındaki milyonlar...
Sevgiler gününü erken kutlamaya başlayan sarı lacivertli taraftarda maç sonunda şu görüş hakimdi: Bu Fener, herkesi yener."
Huseyin Suekinci,2,2025,Mızrak çuvala sığmıyor artık!,"Ben sporcunun zeki, çevik ve aynı zamanda ahlaklısını severim. (Mustafa Kemal Atatürk)
Çocukluğum Kars’ta geçti.
Top, hâlâ en sevdiğim oyuncak.
5’te devre 10’da biten ve gol atamayınca saatler süren maçlarımız olurdu.
Alekke ve Güneşspor’dan oluşan 2 takımlı ligimiz vardı. İkisinde de oynadım.
Mahalle maçımız olduğunda iki takımın karmasından oluşan bir nevi milli takımımız bile vardı.
Boşaltılan Çakmak Kışlası ve Hafız Hakkı Paşa Lojmanları’nda subay çocuklarıyla olan maçlarımız, çok çekişmeli geçerdi.
Yeri gelmişken hatırlatayım, mühendislik harikası olan bu tarihi askeri yapılar, şimdi sahipsiz bir şekilde kaderine terk edilmiş durumda.
Bizi en çok cezbeden, askeri lojmanlardaki sahanın kale direklerinin olmasıydı. Kıran kırana geçen maçlarımızda, ‘goldü, değildi’ tartışmaları olmuyordu en azından.
Yine çekişmeli geçen bir maçtı. Sol kanattan kale direğinin soluna gelen ortaya kafayla vurmaya çalıştım. Uzansam da yetişemedim. Ani bir refleksle sağ yumruğumla topa vurdum.
Polisgücü’nde boksa da gidiyorduk o yıllarda. Resmen sağ kroşeyle vurmuştum meşin yuvarlağa ve gol olmuştu.
Sevinmedim attığım gole, sevinemedim çünkü nasıl olsa herkes elimle gol attığımı görmüştür diye düşünmüştüm.
Düşündüğüm gibi olmamıştı. Takım arkadaşlarım çılgınca sevinirken, subay çocuklarında moraller bozuktu tabi.
Bizimkilerin duyacağı şekilde ‘Elle attım golü’ dedim. Arkadaşlardan biri ‘Ola sükut dur, kimse anlamadı’ diye azarladı beni.
Golü elimle attığımı söyleyemedim o an. Emin değilim ama maçı kazandık diye hatırlıyorum, belki de bir farkla.
O maç her aklıma geldiğinde utanırım. Aradan 35 yılı aşkın bir süre geçmiş olsa bile…
Bir daha da tevessül etmedim böyle bir şeye.
Gecikmiş bir özürle başlamak istedim yazıma.
O günkü maçta oynayan subay çocuklarından özür diliyorum.
Çocukluk anımı, mahcubiyetimi niye paylaştığıma gelince…
FUTBOL ATMOSFERİ KEYİF VERMİYOR ARTIK
Pazar günü oynanan Galatasaray-Adanademirspor müsabakasında, Adana temsilcisi maçtan çekildi malûm.
Hakem hatalarını konuşacak değilim.
Aldatmaya yönelik bir hareketi profesyonellikmiş gibi göstermeye çalışan futbolcuları, buna çanak tutan teknik adamları, ateşe körükle giden yöneticileri, gerekli hassasiyeti göstermeyen TFF’yi, reyting uğruna objektifliğini kaybeden meslektaşlarımı ve son olarak ‘Vur kır parçala bu maçı kazan’ anlayışındaki taraftarları yazmak istedim.
Bildiğiniz gibi maçları onlarca kamera çekiyor. ‘Yarın çocuğumun yüzüne nasıl bakarım’ hassasiyeti olan bir baba, onlarca kamera önünde hakemi aldatmaya çalışmaz, çalışmamalı. Ama gelin görün ki profesyonel dublörlere taş çıkartan futbolcular var. Onlarcasını sıralarım.
Mertens, Pazar gecesi yarıda kalan maçın ardından, dünyalar güzeli evladını kucağına alıp taraftarları selamladı. Mimiklerinde zerre pişmanlık yoktu.
Binlerce taraftar, övünülecek bir şey yapmış gibi çılgınca alkışladı Belçikalı futbolcuyu. Daha önce defalarca sergilediği ‘Oyunculuk’ yeteneğini ödüllendirdiler adeta.
YEŞİL ÇİMLER ARENA OLDU
Kölelerin aslanlara parçalatıldığı Colosseumlar ve bundan keyif duyan Romalılar geçti o an için zihnimden. Ürperdim…
Okan Buruk, maçın ardından ‘Benim için penaltı olmamaya daha yakın!’ ifadelerini kullandı. ‘Penaltıyla uzaktan yakından alakası yok be kardeşim.’ deme cesaretini gösterebilirdi. Buruk, cesaret hakkını Adanademirsporlu 21 yaşındaki Yusuf Barasi’ye sinkaflı kelimeler sarf ederek kullandı. Galatasaraylı teknik adam, Adanademirspor Başkanı Murat Sancak’ın bu yöndeki iddialarını yalanlasa da sosyal medyada o anın görüntüleri var. İzleyin, taktir sizin.
'Gecenin asıl mağduru Galatasaray’dır.' diyenlerin sayısı az değil.
Okan Buruk basın toplantısında ‘Bu kararın masum ve anlık bir karar olduğuna inanmıyorum.’ diyerek Adanademirspor cephesini ciddi bir töhmet altında bıraktı. Benzer açıklamalar Galatasaray İkinci Başkanı Metin Öztürk’ten de geldi. El artırdı, ‘Pusuda bekleyenler var.’ dedi. ‘Çamurda güreşenler’ sözünü kullansa da devamını getirmeye cesaret edemedi sanırım.
Adanademirspor cephesi, bu açıklamalara tepkisini ‘Bu karar, sistematik hale gelmiş bilinçli hakem hatalarına ve adaletsizliğe karşı kulübümüzün ortaya koyduğu bir tepkidir.’ ifadeleriyle dile getirdi.
ASIL MAĞDUR KİM?
Medyaya gelince. Erman Toroğlu SÖZCÜ’deki köşesinde geceyi ‘Ali Sami Yen izlese ayıp olmuş derdi!’ başlığıyla özetledi.
Asıl mağdurun Galatasaray olduğunu hararetli bir şekilde savunan gazeteciler de var.
Konu dünya basınında geniş yer bulunca bu durumdan rahatsız olanlara ne demeli peki?
3 Temmuz sürecini hatırlayın. Polis fezlekelerini kesin gerçeklermiş gibi göstermeye çalışıp algı yaratanlar, ezeli rakibini koşa koşa UEFA’ya şikayet edenler, hangi kulübün yöneticileriydi?
Taraftarlara gelince. Sarı kırmızılı taraftarlar hakem hatalarından oluşan kolajlar paylaştı. Rakip takım taraftarları boş durur mu? Onlar da Galatasaray lehine verilen hakem kararlarını, videolarla hatırlattı sosyal medyada.
Arşiv savaşı iyice kızıştı.
2 hafta sonra derbi var. Allah sonumuzu hayretsin.
Bitireyim.
KİMLERİN DEĞİRMENİNE SU TAŞIYOR BU MEÇHUL YAPI?
Galatasaray cephesi yıllardır ‘yapı’ vurgusu yapıyor. Üst üste şampiyon olsa da, farklı kazandığı maçların sonrasında da, en yakın rakibi kimse onun üzerinden de yapıyor.
Kabak tadı verdi resmen.
Evet bir yapı olduğu kesin. Peki, kimin değirmenine su taşıyor bu gizemli yapı?
Cevabı sorularda saklı.
Takla atmakta meşhur, hakemi aldatmakta mahir futbolcular deyince aklınıza ilk hangi isimler geliyor?
Futbolculuğu döneminde yönetici dövmüş, muhabirleri tartaklamış, rakip oyuncunun dişlerini dökmüş, hakemin suratına tükürmüş ve hatta polis zoruyla sahadan çıkarılmış ‘centilmenlik abidesi’ futbolcu desem. Kim ve hangi takım gelir aklınıza?
Öyle kolaycılık yok, minik bir araştırmayla bulursunuz kim olduğunu!
Hakemi ‘Bir daha burada görev alamazsın.’ diye tehdit eden teknik adam,
Maç sırasında yaptığı taşkınlıklar nedeniyle tribüne gönderilen, sonrasında verdiği demeçleriyle hakemleri aşağılayan, hatta kötü sözler söylediğini itiraf eden, 9 maçlık rekor ceza alan teknik adam hangi kulübün hocasıydı?
İktidarlar değişse de ülkeyi yönetenlerle arası her daim iyi olan spor kulübü sizce hangisi?
Resmi posterinde dönemin İçişleri Bakanı’nın da olduğu kulübün Çemişgezekspor olmadığı kesin.
Seçim zamanı siyasetçilere yanağını okşatan başkan deyince hatırınıza gelen zatı muhterem de aklınızın bir köşesinde dursun derim?
Seçil Erzan dolandırıcılık davasında adı geçen isimler hangi takımı işaret ediyor?
Cemaatlerle anılan, yasa dışı bahis sitesinden reklam alan, karaborsada adı geçen, hatta geçmişte UEFA’dan karaborsa bilet satışına izin verdiği için ceza alan, çifte kontratlarla devletten vergi kaçırdığı ayyuka çıkan ancak işlem yapılmayan kulüp peki?
Yoruldum, gerisini sizlerin hafızalarına havale ediyorum.
‘Bisküvi denince akla hemen onun adı gelir.’ desem hangi marka aklınıza geliyorsa, yapı denince hayalinizde canlanan kulübü tahmin etmek zor değil.
Evet bir yapı var, oldukça çürük bir yapı hem de. O yapı mutlaka çökertilmeli. Spor ikliminin selameti için çökertilmek zorunda.
Mızrak çuvala sığmıyor artık! Herkesin gözü önündeki gerçekler daha fazla örtbas edilemeyecek. Adanademirsor, 9 Şubat'ta fitili ateşledi belki de, kim bilir?
Not: Serhan Asker’in yazdığı ‘Efsane Değil İnsanım’ kitabını okuyun derim. Ruhunuza iyi geleceği düşüncesindeyim."
Huseyin Suekinci,2,2025,Alzheimer olan toplum...,"Acı duyabiliyorsan, canlısın. Başkalarının acısını duyabiliyorsan, insansın… (Tolstoy)
Beyin hücrelerinin zamanla ölümüne bağlı olarak hafıza kaybı, bunama (demans) olarak tarif ediliyor Alzheimer. Hastalığın daha ileri evrelerinde ise hastalar temel ihtiyaçlarını karşılamakta zorlanarak bakıma muhtaç duruma geliyor. Beni en çok ürküten hastalık.
Neden bu konuya değindim?
İzah edeyim.
6 Şubat depreminin üzerinden tam 2 yıl geçti. Ne yaralar tam anlamıyla sarılabildi ne de bölgede hayat normale dönebildi. 650 binden fazla yurttaşımız hala konteynerlerde yaşıyor.
Yaşanan onca acıdan ders çıkarmadığımızın yüzlerce örneğiyle dolu 6 Şubat felaketi. 17 Ağustos depreminden yeterince ders çıkarsak 6 Şubat’ta bu kadar yıkım yaşamayacağımız muhakkaktı.
Sanatta, sporda, eğitimde, bilimde, siyaset biliminde patinaj çekiyoruz. Arpa boyu yol alamıyorsak, hatta gün geçtikçe geriye gidiyorsak, önemli bir faktördür toplumun balık hafızalı oluşu.
Hal böyle olunca birileri; birilerine bir şeyleri kolayca yutturabiliyor her seferinde.
Bu kısır döngüden kurtulamazsak, çekilen acılar katlanarak sürüp gidecek.
Hadi gelin biraz hafızamızı yoklayalım. Benim hatırladıklarım, sizlerin unuttuğu başka konuları çağrıştırır belki de.
NELERİ UNUTMADIK Kİ
17 Ağustos depreminin sembol müteahhidi Veli Göçer’in sadece 7,5 yıl hapis yattıktan sonra tahliye edilmesini unuttuk. Geleceğin Veli Göçerlerini yüreklendirdik.
Dürüstlüğün kıymetini unuttuk. Defalarca yalan söylediğine şahit olduğumuz siyasetçileri seçmeye devam ettik.
Sahte diplomalıları unuttuk, Merhum Kemal Sunal’ın Doktor Civanım filminin gerçek oluşuna şahit olduk.
Akla ilk kimin geldiği hepimizin malumu da olsa da spordan örnek vereyim.
Asrın güreşçisi Hamza Yerlikaya. Lise diplomasının sahte olduğu mahkemede tescillendi. Mahkeme bu kararı verdiğinde Yerlikaya’nın titrinde, Cumhurbaşkanı Başdanışmanı, Gençlik ve Spor Bakan Yardımcısı, Vakıfbank Yönetim Kurulu Başkan Yardımcısı, eski AKP milletvekili ifadeleri geçiyordu. Hala Bakan Yardımcısı.
Gençlik ve Spor Bakanlığı’nın sitesinde aynen şu ifadeler geçiyor: “Süleyman Demirel Üniversitesi Burdur Eğitim Fakültesi Beden Eğitimi ve Spor Bölümünden mezun olan Yerlikaya, Sakarya Üniversitesi Yüksek Lisans eğitimini tamamladı.” Rektörlüğe kadar yolu var, yaşı müsait.
İşin bir ilginç yanı da şu. Hamza Yerlikaya, Gazi Üniversitesi Beden Eğitimi ve Spor Yüksekokulu’na kayıt yaptırmış daha önce. Ancak sonraki yıllarda Hamza Yerlikaya’nın biyografilerinde Gazi Üniversitesi mezuniyeti adeta “Buhar” olmuş…
Hasılı 4 yerden birden maaş alanları unuttuk, liyakati ehli olmamaları yanı başında.
Erzurum’da, milyonlarca lira harcanarak yapılan Türkiye’nin ilk kayakla atlama kulelerinin yıkılışını unuttuk.
Pistin çökmesiyle yıkılan sadece kuleler değildi, Erzurum’un ‘kış oyunları merkezi’ olma hayali de yıkıldı. Erzurum’da çöken atlama kulelerini yapan firmanın sahibinden hesap sorulmadığı gibi, bol sıfırlı başka ihalelerle ödüllendirildiğini unuttuk.
VİCDANLAR YARALANDI YİNE DE UNUTTUK
- 3 yıl boyunca cinsel istismara maruz bırakılan yavrularımızın travmalarını unuttuk. Olayın vuku bulduğu vakfı, dönemin Aile ve Sosyal Politikalar Bakanı Sema Ramazanoğlu. ‘Bir kereden bir şey olmaz’ mealinde sözleriyle aklamaya çalıştı. ‘Bir kere rastlanmış olması, hizmetleriyle ön plana çıkmış bir kurumumuzu karalamak için gerekçe olamaz. Biz Ensar Vakfı’nı tanıyoruz, hizmetlerini taktir ediyoruz’ (virgülüne bile dokunmadım) sözlerinin, vicdanlarda açtığı yarayı unuttuk.
- Kabataş Yalanı diye tarihteki yerini alan, iftirayı unuttuk. ‘Elimizde görüntüler var’ yalanını, olmayan görüntüleri izlediğini söyleyen gazetecileri, siyasetçileri unuttuk.
12 yıl sonra Savcılık medyaya yönelik soruşturmayı derinleştirdi malum. Savcılık, RTÜK'ten dönemin medya kayıtlarını talep etti. Hazır konu gündemdeyken, Kabataş Yalanı da yeniden gündeme gelse fena olmaz mı?
İSTİFA KÜLTÜRÜ
- Resmi rakamlara göre 301 madencinin hayatını kaybettiği Soma faciasını unuttuk.
- Soma faciasından sonra eylem yapan maden işçisini yerde tekmeleyen ve ""Ayağım incindi"" diyerek rapor alan Yusuf Yerkel’i unuttuk. Frankfurt'a 'Ticari Ateşe' olarak atanmasını demiyorum bile.
- Sezgin Baran Korkmazları, ondan avanta koparmaya çalışan mesleğin yüz karası gazetecileri unuttuk.
- Reza Zarrabları, ayakkabı kutularını, Zarrab için ‘Hayırsever işadamıdır’ diyenleri unuttuk. Amerika’daki  “İran'a yaptırımları yasa dışı yollarla delme"" davasında, Türkiye’de kimlere rüşvet verdiğini tek tek itiraf edince, çark edenleri unuttuk.
- Fenerbahçe takımının aracına yapılan silahlı saldırıyı unuttuk. Fail ya da failleri hala meçhul. 5 farklı kıtadan futbolcunun bulunduğu o otobüs ya şarampole yuvarlansaydı…
- Mafyözlüğe özenen kulüp başkanlarını, teknik direktörleri, futbolcuları unuttuk. Aklınıza onlarca isim geldiğinden eminim.
- Fatih Terim fonu diye adlandırılan dolandırıcılık davasının başrol oyuncusu Seçil Erzan’ı unuttuk.
- Milyonlarca avro kazanmalarına rağmen daha fazla kazanmak isteyen ve bu yüzden hırslarının esiri olan futbolcuları unuttuk. Para hırsının yaşı, makamı yokmuş meğer. ‘Fatih Terim, bu olaylar unutulsun diye önce Yunanistan’da şimdilerde Suudi Arabistan’da takım çalıştırıyor’ diyenlerle ‘Ya zaten unutulur giderdi’ diyenlere şahit oluyoruz.
- Vergisini kuruşu kuruşuna veren spor kulüplerinin değil de vergi kaçıran kulüplerin el üstünde tutulduğunu unuttuk.
- Yasa dışı bahis reklamı alan kulübü, ‘uygundur’ yazısı veren TFF’yi unuttuk.
- Meclis koridorunda, tribünde cinayet işlendi, unuttuk.
- Narin Cinayeti, Yenidoğan Çetesi’nin sebep olduğu bebek ölümleri, Kartalkaya Faciası. Yüzlerce örnek sıralarım. Bir, iki demiyorum bakın, bir yetkili bile istifa etmedi bu memlekette. İstifa kültürünü unuttuk.
- Seçim meydanlarında idam yarışına giren siyasetçilerin, birbirlerine attıkları urganları unuttuk. O kadar unuttuk ki, dünün ‘bebek katili’, bugünün ‘Sayın’ı oldu, yarın hürriyetine kavuşup, demokrasi havarisi ilan edilirse şaşırmam. Siyasetçilerin iki yüzlülüğünü unuttuk.
- Çadıra en çok ihtiyaç duyulan dönemde çadır satan Kızılay Başkanı’nı unuttuk. Hazır bu skandala değinmişken Eski Kızılay Başkanı Kerem Kınık’ın kızı Zehra Kınık Demir’in, ölümle sonuçlanan bir kazaya karıştığını hatırlatayım. Mahkeme süreci devam ediyor. Demir’in yüzde yüz kusurlu bulunduğu kayıtlara geçse de tutuksuz yargılandığını da hatırlatayım.
Liste uzar gider.
Hatırladıklarım değil de unuttuklarım yazılsa birkaç cilt çıkar. Yerim dar.
Bir an önce tedavi olmazsak, canımız daha çoook yanar.
Mustafa Kemalin Askerleriyiz diyen teğmenler ihraç edilir.
Parti başkanlarına, objektif çizgisinden ödün vermeyen gazetecilere Silivri yolu gözükür.
Toplum daha fazla sefalete mahkum edilir.
İnsanlık onuruna yakışmayan ücret verilir emekçiye.
Emekliye o kadarı bile çok görülür.
Sendikalar etkisini kaybeder; çalışanlar, aç gözlü patronun insafına terk edilir.
Hukukun üstünlüğü değil, üstünlerin hukuku hükümferma olur memlekette.
Bu liste de uzar.
6 Şubat depremiyle başladım onunla bitireyim.
Fenerbahçe taraftarı, 6 Şubat depremi sonrasında yaşanan ihmaller ve organizasyon eksikliklerini Konyaspor maçında tribünlerden protesto etti, 'hükümet istifa' sloganları attı.
Sonra ne mi oldu?
Kayseri İl Spor Güvenlik Kurulu skandal bir karara imza atarak sarı-lacivertli taraftarları Kayserispor-Fenerbahçe maçında tribünlere sokmadı. Diğer kulüpler de başını kuma gömdü.
Tribünler sindirildi.
SİLKELENME VAKTİ GELDİ
Bugün sindirilmiş gibi gözükebiliriz. Son günlerin moda kelimesiyle noktayı koyayım.
Bir silkelenmeye bakar. Türk Milleti silkelenip kendine geldiğinde neleri başardığını henüz unutmadık.
Yeter ki Alzheimer illetine düşmeyelim. Hafızamızı, toplumsal hafızamızı özellikle hep diri tutalım.
Ne kadar yalansız yaşarsak o kadar iyi. Hakikat bekçilerine selam olsun…
Pazarınız aydınlık olsun.
NOT: Travma toplumları gerçekten kaçarak yaşar. Gerçekle yüzleşmeden de normalleşemez.
Mustafa Hoş’un yazdığı ‘Neo Türkiye’nin Panzehiri Hafızadır’ kitabını okumanızı öneririm."
Huseyin Suekinci,3,2025,İcazet," 
Fenerbahçe, Glasgow Rangers’a penaltı atışları sonrası elenince ‘penaltı psikolojisi’ başlıklı bir yazı yazacaktım.
İyi de hazırlanmıştım aslında.
1986 Dünya Kupası’nda penaltı kaçıran futbol üstatlarından, Pele’nin bir maçta neden penaltı kullanmak istemediğine kadar çok az kişinin bildiği bir nostaljik yolculuğa bile çıkaracaktım sizleri.
20 Mart’ta yayınlanacaktı normal şartlarda yazım.
Gel gör ki, bu memlekette normal şartların yaşandığı gün sayısı çok az. O günleri yakalamak için tek başına maharet yetmiyor, şansın da yanınızda olması gerek.
DİPLOMA İPTAL, YAZMAK İSTEDİĞİM KONU DA…
18 Mart’ta, şanlı Çanakkale Deniz Zaferi’mizin 110. yıldönümünde, İBB Başkanı Ekrem İmamoğlu’nun üniversite diplomasının iptal edildiği haberiyle ‘Nasıl yani’ şaşkınlığını yaşadık ülke olarak.
Lafın gelişi öyle söyledim, memlekette yaşanan hiçbir şeye şaşırmıyoruz artık!
Baştan söyleyeyim, kimin diplomasında şaibe, usulsüzlük vs. varsa, elbette hesabı sorulsun. Bedeli neyse ödetilsin.
Ama herkes için gösterilsin bu hassasiyet. Bu konuda sanırım hem fikiriz. Ki ‘Diploma’ deyince akla ilk kimin geldiği hepinizin malumu.
Gençlik ve Spor Bakan Yardımcısı Hamza Yerlikaya’nın diplomasının sahte olduğu mahkemece tescillense de halen görevde.
Eeee nerede devletin savcıları?
MİLLİ MAÇIN OYNANDIĞI ŞEHRİN EMİNİ GÖZALTINDA
İmamoğlu’nun Türkiye-Macaristan maçını izlemeye gidip gitmeyeceğini öğrenmek için İBB Spor İstanbul Genel Müdürü Renay Onur’u aradım.
Tribünler her ne kadar son yıllarda sindirilse de, haksızlığa uğrayanların sesi olmaya devam ediyor.
Renay Bey’e bu tespitimi aktardıktan sonra; ‘Sayın İmamoğlu maça gidecek mi? Programında yoksa bile gitmesini öneririm’ dedim.
Akşam 21.30 sularında gerçekleşti bu konuşma. ‘Başkana ileteceğini’ söyledi Renay Bey.
İletmeye fırsatı olduğunu sanmıyorum.
Sanmıyorum, çünkü diploma iptalinin üzerinden 24 saat bile geçmeden İmamoğlu gözaltına alındı.
Yüzlerce polis sabahın köründe, şehrin emininin evini ablukaya almıştı. Davet ettiniz de gelmedi mi Sayın İmamoğlu?
Devletin sınırlı kaynaklarını -düzeltiyorum- vatandaşın belini büken vergileri çarçur etmeye kimsenin hakkı yok!
MİLLİ MAÇA BEN DE GİDEMEDİM
Macaristan maçına akredite olsam da 20 Mart’ta sahurumu yaparken abimden gelen telefonla allak bullak oldum.
Annem iyi değildi. Biz İstanbul’dan Yalova’ya gidene kadar 30 yıllık komşumuz Yaşar Dönmez teyzemiz, akrabam, insan denilince ilk aklıma gelen Tümer Tanrıkulu, annemi hastaneye yetiştirmişlerdi. Müteşekkirim.
Memlekette yöneticilerden yana yüzümüz gülmese de, komşu ve akrabadan yana şanslıydık.
EKO’YA ÜZÜLDÜM
Tansiyonu fırlamıştı, dilindeki kanama sayesinde belki de felç olmaktan kurtuldu annem.
‘Neye üzüldün anacım’ diye sorduğumda aldığım cevap, 17 yıl öncesine götürdü beni.
81 yaşındaki annem, ‘Eko’nun (Ekrem İmamoğlu) diplomasının iptal edilmesine üzüldüm. Sürekli uğraşıyorlar, ne istiyorlar bu çocuktan.’ diye sitem etti.
Ve ekledi.
‘İmamoğlu’na üzülmedim sadece, memleketteki hukuksuzluğa da üzülüyorum.’
Ardından ‘İmamoğlu’nun annesi-babası hayatta mı?’ diye sordu.
“Hayattalar, hatta annesi çok tatlı” anacağım dediğimde ‘Ben bu kadar üzüldüm, kim bilir anne babası nasıl üzülmüştür’ deyip iç çekti.
Sonra da “Gazetecileri de alıyorlar, sana da bir şey olur diye korktum, oğul” dediğinde gözleri bulutlanmıştı.
Bulutları dağıtmak için işi espriye vursam da 17 yıl önce yaşadıklarım geldi aklıma.
SANA DA BİR ŞEY OLUR MU?
Meşhur Ergenekon soruşturması ilk kez 12 Haziran 2007'de Ümraniye'de bir gecekonduda 27 el bombası bulunması sonucunda başlamıştı.
Ulusal Kanal’da reji amiri olarak çalışıyordum o yıllarda.
21 Mart 2008 Cuma günü, yüzlerce polis Deva Çıkmazı’nda bulunan TV binasını basmıştı.
Polis arama yaparken biz de bir yandan canlı yayın yapıyorduk.
Yandaş medya görevini yapıyordu elbette. Ağızlarından köpükler saçılıyordu adeta.
Öyle bir kirli propaganda yapılıyordu ki, bizler vatan haini, memleket düşmanı, güneş yüzü görmeyi hak etmeyen teröristlerdik.
Gece geç saatlerde eve geldiğimde, rahmetli babam ‘Sana da bir şey olur mu?’ diye sordu.
Babaların evlatlarına güven veren ses tonu, yerini endişeli bir edaya bırakmıştı.
O gece söylediğim sözler belli ki ikna etmemişti endişeli kalbini.
Ve sadece beş gün sonra, 26 Mart 2008 Çarşamba günü geçirdiği kalp krizi sonucu hayatını kaybetti babam.
Çarşamba gününün bendeki yeri ayrı. Babamı kaybettiğim aynı zamanda baba olduğum gün Çarşamba.
Babamın 17. ölüm yıldönümü bugün. Ruhun şad olsun emektar babam.
HAKİKAT KÖTÜLÜĞÜN AŞIRISIYLA DA ORTAYA ÇIKAR
23 yıldır iktidar aynı, bir türlü değişmiyor. Değişen, çocuğunun başına bir şey gelir mi diye endişe duyan anne babaların isimleri.
Dün Ali-Nezaket’ti, bugün Hasan-Havva.
Anne babalar, her ne kadar endişeli olsalar da, çocuklarının haksızlığa, çifte standarda ve hukuksuzluğa karşı sessiz kalmalarını istemiyorlar.
81 yaşındaki anam haksızlığa uğrayanlar için her ne kadar endişeli de olsa, ‘Dizim tutsaydı Saraçhane’ye ben de giderdim’ sözleriyle cesaret dağıtıyordu yüreklere.
Anamın bu çıkışı, örtülü bir icazetti aslında.
'Bedeli ne olursa olsun, haksızlık karşısında boyun eğme' öğüdüydü.
Anaların gözlerini yaşartan, babaların yüreklerini dağlayan zihniyetle mücadelemiz, devam edecek.
Özellikle icazetle bir yerlere gelebilen her kesime karşı.
Kaş’ta tanıştığım emekli edebiyat öğretmeni Günseli Hanım'ın nefis bir tespiti var: Kötülüğün aşırısıyla açığa çıkacak hakikatin zaferine inanıyorum.
Buna ben de inanıyorum.
Dün tutuklanan, 'Her şey çok güzel olacak' sloganının mucidi Berkay Gezgin'in sözleriyle bitireyim.
Her şey çok güzel olacak!
İcazet: 1. İzin, onay, onaylama.
2. Diploma.
NOT: Penaltı psikolojisini yazacak olsaydım, Uruguaylı yazar Eduardo Galeano’nun Gölgede ve Güneşte Futbol eserini önerecektim.
Konu değişince önereceğim kitap değişse de yazarı aynı. 
Eduardo Galeano: Ve Günler Yürümeye Başladı
Galeano, Latin Amerika’daki toplumsal mücadeleleri, halkın direnişini ve umudunu küçük hikâyelerle anlatıyor. Politik farkındalığı artıran, şiirsel bir anlatımı var. ‘Dünyanın vicdanı’ yakıştırmasını Eduardo Galeano'nun ne kadar hak ettiğini, bu kitap bir kez daha teyit ediyor."
Huseyin Suekinci,3,2025,Beyaz önlüklüler,"‘1915 yılında Tıbbiye'ye kaydolan 1. sınıf öğrencilerinin tamamı Çanakkale'de şehit düştü ve bu nedenle de Mekteb-i Tıbbiye-i Şahane 1921 yılında hiç mezun veremedi.’
Türkiye’deki tıp fakültelerinde yaklaşık 20 yıldır müfredatta olan bir ders var.
‘Simüle / Standardize Hasta Uygulamaları.’
İstanbul Üniversitesi İstanbul Tıp Fakültesi’nde de 2008’den beri bu eğitim öğrencilere veriliyor.
Tıp fakültesi öğrencileri, 2. sınıfta simüle hastalardan anamnez (hastanın öyküsü) alıyor ve 3. sınıfta fiziki muayene yapıyorlar.
Simüle hastalar öykü alma uygulamasında doktor adaylarına geri bildirimde bulunuyorlar.
Bütün bu süreçte görüntü kaydediliyor. Daha sonra hocalar bu görüntüleri izliyor, öğrencinin varsa eksik kaldığı yönlerin tamamlanması için geri bildirim veriyor.
Eğitimin özünde öğrencilerin iletişim becerilerini geliştirmesi amaçlanıyor.
15 yıldır, gönüllü simüle hasta olarak eğitimlere katılıyorum.
Geri bildirimin ne kadar faydalı olduğunu bu eğitimler sayesinde öğrendim.
Doktor adaylarının eğitimine, özellikle iletişim becerilerinin gelişimine müthiş önem veriliyor. Emektar hocalarımızın hepsini yürekten kutluyorum.
Özverili eğitimciler takdiri hak ediyor.
Bugünkü yazım, sağlık sektörünün tüm emekçilerine ve üzerimde hakkı olan sağlık çalışanlarına bir nevi geri bildirim niteliğinde.
DR. İBRAHİM GÖKÇE
Bugün atıyorsa kalbim, kalem tutabiliyorsa ellerim, hayata umutla bakabiliyorsam hâlâ; bunu hekimlere borçluyum.
Şubatta doğmuşum, hem de Kars’ın buz gibi şubatında. İklimlerin henüz yolunu şaşırmadığı yıllar. Sıkıntılı bir doğum olmuş. Annem günlerce komada kalmış.
Kars’ın hatta bölgenin meşhur Kadın Doğum Uzmanı Dr. İbrahim Gökçe’ye borçluyum annemin hayata tutunuşunu.
Annemi Azrail’in elinden çekip almış deyim yerindeyse.
Sayısız kadının hayatını kurtaran beyaz önlüklü bir melek…
Genç yaşta göçmüş dünyadan.
Rahmetle yad edilmeyi hak ediyor. Ruhu şad olsun.
VİTAMİN ZİYAN OLMASIN DİYE…
Bize her ne kadar X kuşağı deseler de ben kendimi ve yaşıtlarımı E kuşağı olarak nitelendiriyorum.
Demir şırıngayla iğne olmuş EFSANE nesil yani.
Ömrüm iğne yemekle geçti. Penisilini en can yakıcı olan sanıyordum, ta ki diz kapağımın zarına yapılan iğneye kadar.
Sıvı enjekte edildi bir defasında diz kapağıma. Bir süre bekledikten sonra o sıvı geri çekiliyordu. İngiltere’ye 8-0 yenildiğimizde duyduğum acıdan da derindi.
Kardeşim Uygar acayip korkardı iğneden.
Korkmakta haklıydı.
Şimdiki gibi değildi iğneler.
Kocamandı, şırıngalar demirdendi ve dakikalarca kaynatılırdı önce.
Şövalyelerin dişbudak ağacından yaptığı mızraklara benzetirdik.
Şırınganın kaynatılışını, giyotin sırasını bekleyen mahkumlar gibi çaresizce izlerdik.
İğneyi yemeden yanardı canımız.
Uygar için vitamin iğnesi yazmıştı doktor.
İmdat Amca, mahallemizin gönüllü iğnecisiydi. Para da almazdı. Aşılarımız gibi duygular da milliydi.
Hayırseverdi ama çocuklar pek sevmezdi kendisini.
Vitamin ampulünün miktarı fazlaydı Uygar için.
Ziyan olmasın diye geri kalan dozu, bir ay boyunca bana yaptı İmdat amca. Hem de aynı iğneyle.
Ziyankarlığı sevmiyordu rahmetli.
Kendimi E kuşağı olarak görmem boşuna değil.
Eli hafif, yüzü güleç hemşireler, tatlı dilli hasta bakıcılar selamı hak ediyor.,
Selam olsun hepinize.
PROF. DR. SEVİL KAMALI
En büyük hayalim futbolcu olmaktı. Yetenekliydim de. Kısmet olmadı.
Kısmet olmadı çünkü tam da lisansımın çıktığı günlerde dizimde bir şişlik.
Sonrasında yıllarca hastane hastane, doktor doktor gezdik.
Romatizmaymış meğer, gözle görülmeyen bir iltihaba yenildik.
Futbolcu olamayacağım netleşince ‘bari maçlara gideyim’ diye üniversite sınavında Gazetecilik bölümünü tercih ettim.
1996 yılında İstanbul Üniversitesi, İletişim Fakültesi, Gazetecilik bölümünü kazandım.
Üniversitedeki ilk yılımda hastalığım daha da ilerledi. Bırakın maça gitmeyi, yürüyemez, kalem tutamaz hale geliyordum ataklar sırasında.
Gitmediğimiz devlet hastanesi kalmamıştı. Teşhis konamıyordu bir türlü.
Bir gün okulda fenalaşınca ambulansla Çapa’ya yani İstanbul Tıp Fakültesi’ne götürüldüm.
‘Çözerse Sevil çözer’ dedi acildeki doktor.
Kocaman gözlüklerinin camı, şişe gibi kalındı. Sesi tam aksine incecik. Minyon tipli, lise öğrencisi görünümlü bir kızdı karşımdaki. İçimden ‘Hay şansıma, bu mu kız mı çözecekmiş’ diye geçirdim.
Mesleğine aşık bir doktorun titiz çalışması ve bir dizi testlerin ardından seronegatif artrit teşhisini koydu Sevil hoca.
Önyargılı olmayı o yıl bıraktım.
1997’de uzman doktor olan Prof. Dr. Sevil Kamalı’ya çok şey borçluyum.
Okuldan mezun olmama sayılı günler kala, rutin kontrole gitmiştim yine İstanbul Tıp Fakültesi’ne.
Şöyle bir diyalog geçti Sevil Hocayla aramızda:
“Hüseyin, okulun bittiğinde iş bulamayabilirsin, hala ayakta durmakta güçlük çekiyorsun çünkü. Tedavini lütfen ihmal etme, sağlığına tamamen kavuşacaksın. Sigortalı iş bulamazsan, sen yine bana gel, olmadı mesai bitiminden sonra yaparız muayeneni. Tahliller konusunda da yardımcı olurum.”
Dr. Sevil Kamalı, o günden sonra ‘Sevil Abla’ oldu benim için.
Meğer bütün hastaları için aynı hassasiyeti gösterirmiş, zamanla öğrendim.
Sevil abla hastalara şifa dağıtmaya devam ediyor.
Hastalarının sevgilisi adeta.
Sevilmeyi fazlasıyla hak ediyor.
DR. ZAFER TÜRKMEN
Dr. Zafer Türkmen’i şahsen tanımıyorum. İlk fırsatta ziyaret edeceğim kendisini.
Zafer hocanın adını, SÖZCÜ Gazetesi’nin yayın hayatına başladığı tarihten beri, yaptığı nitelikli sağlık haberlerinden tanıdığınız Nazan Doğaner Halıcı’dan duymuştum.
6 Şubat Depremi’nden sonra İstanbul Bahçelievler’de kurucusu olduğu göz hastanesinin depremzedelerden muayene ücreti almadığına bizzat şahit oldum.
Acı dolu o günlerde Adıyamanlı depremzede Nigar teyzenin katarakt ameliyatından ücret almadı kurum.
Pahalı da olsa benzer operasyonların depremzedelere ücretsiz yapıldığını yine Nazan Hanım’dan biliyorum.
Gönülleri fethettiler. İyiliğin zaferi bu olsa gerek.
Bu inceliği gösteren kurumlar ve şahıslar, şükranı hak ediyor.
SÖZCÜ’NÜN KAMPANYASI, ÇOCUKLARA BURS HASTALARA ŞİFA OLDU
SÖZCÜ, 2018’de bir ilke imza attı. Gazetemize verilen başsağlığı ve vefat ilanlarının gelirinin yüzde 15’ini, sivil toplum kuruluşlarına bağışlama kararı aldı. İlan gelirinin bağışlanacağı vakfı da ilanı verenler belirledi. Mayıs 2018’de başlayan “Acılar Paylaştıkça Hafifler” adlı bağış kampanyasına yüzlerce vatandaş destek verdi.
Topluma öncülük etmek saygıyı ve desteği hak ediyor.
SAĞLIKTA 2002 ÖNCESİNE DÖNDÜK
AKP,  sağlık konusunda çıkmazda.
Erdoğan doktorlar için ‘giderse gitsinler’ dedi. 20 bine yakın doktor yurt dışına gitti
Tıp fakültesi öğrencileri de yurt dışı hayali kuruyor.
Aile hekimleri, seslerini duyurabilmek için eylem üstüne eylem yapıyor.

Çocuklar geri bildirimlerini resimlerle ifade ediyorlar. Mahallemizin aile hekimi Dr. Ömür Taştemir’in muayene odasından bir kesit.
Hasta garantili şehir hastaneleri bütçenin sırtında kambura, vatandaş devletin nazarında müşteriye dönüştü.
Randevu krizi her geçen büyüyor.
Uyku polikliniğinde randevu almak istedim geçen yıl, 3 yıl sonrasına gün verdiler.
Keşke başvursaydım, 2 yılım kalmıştı şimdi.
KAPATMAKTA MAHİRİZ
Atatürk döneminde kurulan Refik Saydam Hıfzıssıhha Enstitüsü 2011 yılında kapatıldı.
Memleketin tüm aşıları, yüzde yüz yerli imkanlarla burada üretilirdi; aklınıza gelebilecek bütün her şey.
2011’den bu yana sadece aşılar için milyarlarca dolar harcıyor devlet. Pandemide şahit olduk hep birlikte.
15 Temmuz darbe girişiminin ardından Gülhane Askeri Tıp Akademisi (GATA) başta olmak üzere 32 askeri hastane kapatıldı.
2016 yılından beri askeri hastanesi bulunmayan tek NATO ülkesi Türkiye oldu.
Türkiye’nin yaklaşık 520 bin aktif askeri, 400 bine yakın da yedek askeri bulunuyor.
Ordusunda 34 bin asker barındıran Avusturya’da tam teşekküllü üç askeri hastane ve savaş cerrahisi uzmanları var.
I. Dünya Savaşı’nda tarafsızlık kararı alan, II. Dünya Savaşı’nda teslim olan Norveç’te bile askeri hastane var.
TÜRK TABİPLERİ BİRLİĞİ (TTB) KAPATILSIN!
MHP Genel Başkanı pandemi döneminde 2 kez çağrıda bulunmuştu, TTB kapatılsın diye.
‘TTB isimli bölücü yapılanma’ sözlerini kullanan Bahçeli, ‘HDP’nin yolundan giden, bölücülüğün propagandasını yapan, zillete düşen bunlardır’ bile demişti.
Bahçeli’nin ‘Cani Öcalan’ ifadesi de aynı konuşmasında geçiyor.
Siyasetçilerin en becerikli oldukları şey; 180 derece manevra kabiliyetine sahipler.
Yenidoğan Çetesi olayı patlak verdiğinde, sesi çıkmayan Bahçeli, bu süreçte Sağlık Bakanı’na sahip çıkmış, Bakan’ın istifasını isteyenlere ayar çekmiş, ahlaksızlıkla suçlamıştı.
Bahçeli’nin TTB kapatılsın çıkışı, kaba üslubu, insanlık tarihinin en değerli mesleğini icra eden doktorları incitmişti. Bu sözler, Op. Dr. Hüsrev Çetin’i de üzmüştü. Bunun üzerine ‘SİZ’ adlı şiiri yazdı.
Manifesto niteliğinde bir şiir.
Doktorların ve sağlık çalışanlarının yaşadıklarını, neler hissettiklerini o kadar naif bir dille anlatıyor ki. 
Hatta kendisinden müsaade alıp şiirini seslendirmiştim iki yıl önce. Şiirin sözlerini yazımın sonunda paylaştım sizlerle. Dileyen YouTube'den şiiri dinleyebilir.
Türk Tabipleri Birliği Türkiye’deki hekimlerin örgütlü sesi olmanın yanısıra halk sağlığını ilgilendiren konularda tutum belirleyen, raporlar hazırlayan, kısacası halkı bilinçlendiren bir kurum.
‘Bizim en büyük mutluluğumuz, bilinçli yaşamaktır’ der Merhum İlhan Selçuk.
Bilinçli vatandaş, bilinçlendiren kurumlar kimilerinin en büyük korkusu.
TTB, “14 Mart günü tüm hekimleri ve sağlık emekçilerini hastalara, çalışanlara iyilik sağlama şansı kalmamış olan mevcut sağlık sistemini ve yönetimi protesto etmek, “Başka Bir Sağlık Sistemi”ni muhataplarına ve halka anlatmak üzere G(ö)REV’e davet ediyoruz” çağrısı yaptı.
Çağrınızı yürekten destekliyorum.
Bugün sağlık emekçilerinin bayramı.
İsimlerini belirtemediğim ancak hayatıma dokunan onlarca sağlık emekçisinden özür diliyorum
Beyaz önlüklü melekler, bayramınız kutlu olsun.
 
NOT: İki kitap önerim var bu defa.
Prof. Dr. Memduh Dursun’a ait SEVGİLİ KELİMELER.
Okuduğunuzda eminim ‘Kelimelerin de ruhu varmış’ diyeceksiniz. Dursun’un kişiliğindeki zariflik, sevgili kelimelere de tesir etmiş.
Diğer önereceğim kitap İbni Sina’nın talebesi HEKİM.
Amerikalı yazar Noah Gordon’un tarihi kurgu romanı.
11. yy başında İngiltere'de bir berber-cerrahın yanına çırak olarak verilen öksüz ve yetim Rob'un ibretlik hikayesi. Kitabın 700 küsür sayfa oluşu gözünüzü korkutmasın. Hekim, bir solukta okutuyor kendini.
 
SİZ
Siz hiç, bir insanın içini gördünüz mü?
Canlıyken, kalbi atarken!
Damarlarında kanı dolaşırken!
Bir de içinde bir dert aradınız mı?
Ben aradım!
Siz kanser olduğunu bir insanın,
Daha kendi bilmeden.
En yakını, en çok seveni duymadan!
Teşhisini koyup ağladınız mı?
Ben ağladım.
Siz hiç, kanayan yaraya el bastınız mı?
Düşünmeden bir şey bulaşır mı diye!
Açık yaraya dibinden baktınız mı?
Gözünüze sıçrayan kandan, hepatit kaptınız mı?
Ben kaptım.
Siz hiçbir tümör gördünüz mü?
Dokuz yaşında bir çocuğun kafasının içinde,
Görünce anlayıp yakın olan ölümünü,
Ve bunu annesine nasıl söyleyeceğinizi düşündünüz mü?
Ben düşündüm.
Siz hiç başınız sağolsun dediniz mi?
Hastayı ne halde getirdiklerini unutup!
Kapıda umutla bekleyen kalabalığa.
Bir babaya, bir anaya, bir evlada!
Ben dedim.
Siz hiç bir gece vakti, kalkıp sıcak yatağınızdan,
Polisle, jandarmayla uzun yol gidip,
Kör bir bir ışıkla vadiden indiniz mi?
Üstelik, bile bile az sonra görülecek manzarayı.
Ben indim.
Yetmez gibi gecenin sersemliği,
Ters dönmüş araçtan, cesetler çıkarıp,
Niye ölmüş diye soran savcıya,
Bir sebep söylediniz mi hiç!
Ben söyledim.
Siz uyurken sabaha karşı,
Çalan bir telefonla uyanıp,
Ya yetişemezsem diye, gaza basıp,
Apar topar ameliyata girdiniz mi?
Ben girdim.
Siz bir akşam misafir ağırlarken,
Ya da, güzel bir yemekteyken,
Belki de en sevdiğiniz dizi oynarken,
Koşa koşa hastaneye gittiniz mi!
Tanımadığınız biri için?
Ben gittim.
Ben daha neler yaşadım,
İnsana, insanlığa, yaşama dair.
Ne gerekiyorsa yapınla başlayan,
Terk etmeler, vefasızlıklar gördüm.
Siz gördünüz mü?
Siz hiç bir salgında,
Bulaşmasın diye evine kaçarken herkes,
Ateşli, halsiz, deva bekleyen birini,
Yatırıp yanınıza, tedavi ettiniz mi?
Ben ettim,
Ve sırf bu yüzden,
Herkes korkarken hasta olmaktan,
Siz hasta oldunuz mu?
Bırakın hastalığı, öldünüz mü?
Ben öldüm!
Normal bir insansanız eğer,
Herkes kalan giden, sayılara bakarken,
Bir can için, kendini feda eden kardeşlerinizi,
Görürken ölüme meydan okuyan meslektaşlarınızı!
Ses vermez miydiniz?
Ben veriyorum.
Artık, Kimse demesin bana!
Otur oturduğun yerde!
Bir de birlik olmuşsunuz,
Çok ses veriyorsunuz, susturamıyoruz böyle!
Ve, sakın demeyin bana!
Senin sesin çok çıkıyor, bırak canları!
Benim iktidarım gidiyor burda!
Kapatılsın hemen, tabip odaları!
Ben seçmişim zaten yolumu, gerekirse ölürüm.
Benim derdim, kendim değil diyorum.
Her bir insan hayatı değerli; bilin istiyorum.
Hiçbir can, önlem alınmadığı için gitsin istemiyorum.
Op. Dr. Hüsrev Çetin"
Huseyin Suekinci,3,2025,Saygı bulaşıcıdır,"‘Dünyada olabilecek her bir olay için misal aleminde sayısız ihtimal uyur. Siz ağzınızdan çıkardığınız sözlerle o ihtimalleri uyandırırsınız. Güzel kelimeler söyleyin ki güzel ihtimaller uyansın. İnsanın kaderine müdahalesi buradadır.’ Mevlânâ Celâleddîn-i Rûmî
Avrupa Kupalarında ülkemizi temsil eden tek takım Fenerbahçe.
Temsilcimiz bu akşam Avrupa Ligi son 16 Turu’nda İskoçya’nın köklü takımlarından Glasgow Rangers’i ağırlayacak.
153 yıllık geçmişi olan İskoç ekibinin, bu turnuvada 2007-2008 ve 2021-2022 sezonlarında final oynadığını hatırlatayım.
Grup aşamasında 14 puan toplayan Rangers, averajla turnuvayı 8. sırada tamamladı ve doğrudan son 16’ya yükseldi.
İki ekip en son 2001-2002 sezonunda UEFA Şampiyonlar Ligi elemelerinde rakip oldu. Temsilcimiz, deplasmanda golsüz berabere kaldığı rakibini Kadıköy’de 2-1’lik skorla yenmişti.
Tarihin tekerrür etmesi en büyük dileğimiz. 18 maçtır yenilmeyen Fenerbahçe, İskoç ekibini eleyecek güce sahip.
‘Saygı bulaşıcıdır’ başlığı için ‘Ne alaka’ diyebilirsiniz haklı olarak.
Şöyle;
SAYGI DUYDUM
Rangers Kulübü Fenerbahçe ile eşleştikten sonra bir bildiri yayınladı.
Bildiride, bugün oynanacak karşılaşmanın Ramazan ayına denk geldiği hatırlatılarak ‘Bu durum, seyahat eden taraftarlarımızı önemli ölçüde etkilemese de lütfen ülkenin örf ve adetlerine saygılı olun. Gündüz saatlerinde halka açık yerlerde yemek yemekten, içki ve sigara içmekten ya da sakız çiğnemekten kaçının. Barlar ve restoranlar açık olacaktır. Halka açık alanlarda yüksek sesle müzik dinlemekten, dans etmekten ve küfür etmekten kaçının.’ ifadelerine yer verildi.
Taraftarlardan ziyaretleri boyunca gelenek ve yasalara saygı göstermeleri rica edildi.
Bu başlığı atmama sebep oldu İskoç ekibinin yayınladığı bildiri.
Saygı duydum.
Saygı çok güçlü bir kavram.
Sevgi, aşktan büyüktür derler. Tartışılır. Ancak her ikisi de fanidir. Saygı ise ebedidir.
SAYGININ YAŞI YOK
Yıllar önce U14 Gelişim Ligi'nde Galatasaray’la İstanbulspor arasında oynanan maç geldi aklıma.
Beknaz Almazbekov. Kırgız futbolcu, ceza sahası içerisinde ikili mücadelede kendini yerde buldu. Maçın hakemi penaltı noktasını gösterince Beknaz hakeme ‘penaltı değildi’ itirazında bulunsa da hakem kararından vazgeçmedi.
Hatta penaltıyı kullanmadan hemen önce son bir kez daha denedi şansını minik futbolcu, sonuç yine değişmedi.
Ne yaptı peki Beknaz? Topu dışarı attı. Metin Oktay’ın ruhunu şad etti adeta.
Spor severlerin saygısını kazanmanın yanı başında.
ŞAMPİYONLUKTAN DAHA DEĞERLİ
Daha eskilere gidelim.
Muhammed Ali Raşvan.
Mısırlı judocu.
Muhammed Ali, ülkesini 1984’te ABD Los Angeles yaz olimpiyatlarında judoda temsil etti.
Finalde rakibi Japon Yasuhiro Yamashita ile karşılaştı. Yamashita müsabakalar sırasında sağ ayağının kasları yırtıldığı için final karşılaşmasına yaralı olarak çıkmak zorunda kaldı. Mısırlı sporcu için kolay bir final olacaktı.
Müsabaka sırasında Muhammed Ali’nin antrenörü kenardan sürekli haykırıyordu: Sağ bacağına vur!
Muhammed’in rakibinin sağ ayağına bir defa vurması yetecekti. Fakat yapmadı. Yenildi ve gümüş madalya ile yetindi.
Müsabakadan sonra etrafını saran bütün gazetecilerin sorusu aynıydı: Neden yapmadın?
Cevap saygı duyulacak cinstendi: Benim inancım insana zarar vermeyi yasaklar. Eğer o durumdayken yüklenip oraya vursaydım, ömür boyu engelli kalabilirdi. Bir madalya için bunu ona yapamazdım.
Gönüllerin şampiyonu olmayı tercih etmişti.
Muhammed Ali Raşvan’ın bu tavrı ayakta alkışlandı ve Uluslararası Fairplay Komitesi onu ‘1984 Fairplay Ödülüne’ layık gördü.
Örnekleri çoğaltmak mümkün.
Bugün umarım Fenerbahçe güzel bir skorla sahadan ayrılır.
Ve umarım gerek yeşil sahada gerekse tribünlerde saygı duyulacak anlara şahit oluruz.
İskoç ekibi bu saygıyı kesinlikle hak ediyor.
Türkiye’de spor iklimi sıkıntılı bir süreçten geçiyor. Bu süreci olumsuz etkileyen birçok etken var.
Sporun paydaşlarına düşen vazife, öncelikle saygı ortamını tesis etmek.
Gerisi çorap söküğü gibi gelir.
Yazıma Mevlana'nın sözleriyle neden mi başladım?
Güzel ihtimalleri uyandırma çabası diyelim...
Not:
Bir film önereceğim bu kez sizlere.
Filmin adı: Yom el-Din / Yomeddine / Judgement Day / Kıyamet Günü (Hesap Günü)
Cüzzam geçirmiş ve görünüşü nedeniyle dışlanan ve ucube muamelesi gören bir adam, kimsesiz bir çocuk ve beyaz bir eşek ile başlayan bir yol hikayesi.
İnsanın yüreğini burkan sert bir gerçekçilikle kabullenişin ve hayata dair umudun bitmediği bir tebessüm arasında gidip geliyor 2018 yapımı film.
İşlediği sımsıcak dostluk hikâyesiyle, izleyenleri gülümsetmeyi başaran mizah anlayışıyla, yüreklere dokunuyor adeta. Alışık olmadığımız bir coğrafyadan, alışık olmadığımız kahramanları ve hikâyesi ile son derece etkileyici bir yapıt Hesap Günü.  
Saygı demiştim ya hani kimliklere saygı, inançlara saygı, tercihlere saygı...
Film ötekileştirmenin ve bunun sonucunda birbirine yabancılaşmanın getirdiği daha doğrusu getiremediği ‘Saygı’ kavramını irdeliyor.
Saygı duymuyorsan ötekileştirirsin…"
Huseyin Suekinci,3,2025,Taraftarların da umut hakkı olmalı,"Türkiye Spor Yazarları Derneği (TSYD) Turnuvası’nda 3 büyükler sezon öncesi karşılaşırdı eskiden.
Okullar kapalı olduğundan Anadolu’da yaşayan çocuklar için de büyük bir fırsattı bu durum.
Turnuvaya 2000 yılından beri 3 büyükler katılmıyor maalesef.
Derslerimin iyi olmasının ödülü olarak İstanbul’a abimin yanına gitmiştim.
90’lı yılların başı.
Yanlış hatırlamıyorsam turnuvanın ilk maçı Galatasaray’la Beşiktaş arasında oynanmıştı.
O maçı kaçırsam da Oktay abim Galatasaray - Fenerbahçe derbisine götürmüştü beni.
Seyrettiğim ilk derbiydi.
Roman Kosecki, Fenerbahçe savunmasını perperişan etmiş, maçı Galatasaray 2-1 kazanmıştı.
Benim açımdan, İstanbul Boğazı’ndan geçerken denizin maviliğini ilk kez görmek kadar heyecan vericiydi derbi.
Küfür de yoktu üstelik.
Aklımda kalan, taraftarların ayakkabılarından birini çıkarıp havaya salladıkları ve ‘Dışarda dayak var’ tezahüratıydı…
Fenerbahçe – Beşiktaş maçına da götürecekti abim ancak kuzenim Recep’in sünnet düğünü varmış.
Hal böyle olunca ‘Maça gidemeyiz’ dedi abim.
İki gözüm iki çeşme ağladığımı çok net hatırlıyorum.
Malum, ağlamayana meme yok.
Rahmetli amcam ‘Niye ağlatıyorsunuz yeğenimi’ diye sorunca abim konuyu anlattı.
‘Söz verdiysen maça gidecek’ deyip meseleyi kestirip attı, o andan itibaren en sevdiğim polis oldu Niyazi amcam.
İstanbul’a geleli bir hafta bile olmamıştı. Hiçbir yeri bilmiyordum doğal olarak. Amcam ‘Yeğenime güveniyorum, maça tek başına gidebilir’ deyince dünyalar benim olmuştu.
13 yaşında, tek başıma, hem de bir derbi maçına gitmiş oldum böylelikle. İnsanlık için küçük benim için büyük bir olaydı.
Hayalim gerçek olmuş, üç büyüklerin 3’ünü de izlemeyi başarmıştım.
Neden nostaljik bir girişle başladım yazıya, anlatayım.
MAÇA GİTMEK LÜKS OLDU
Türkiye’de her taraftar, tuttuğu takımın maçına gidebilmeli. Benim gibi, aradan 35 yıl geçse de unutamayacağı anıları olmalı.
Halkın takımıyız iddiasındaki kulüpler, bu noktada çözüm üretmeli.
Günümüzde maçlara gitmek, hele ki çoluk çocukla birlikte gitmek ciddi bir ekonomik külfet.
Bu konuda dertli olan taraftarların sesi olmak istedim.
Halil Yıldırım. Klima teknisyeni. Sıkı bir Fenerbahçeli. Çınar (12) ve Doruk (8) adında yakışıklı iki erkek evladı var.
Yıldırım ailesiyle, Fenerbahçe - Anderlecht ve Fenerbahçe - Kasımpaşa maçları öncesi, Yoğurtçu Parkı’nda buluştum.
Taraftarların yaşadığı sorunları konuştuk.

Çınar Fenerbahçe’nin son şampiyonluğunu hatırlamıyor doğal olarak, Doruk’un yaşı bile yetmiyor.
Ama nasıl coşkulular. Onlardaki coşkuyu gören, Fenerbahçe’nin her yıl şampiyon olduğunu düşünür.
O derece…
Çınar skordan bağımsız, son ana kadar tezahürat yapan minik bir taraftar. Maçta sesi kısılmayanın taraftar kabul edilmediği yıllarda doğmuş gibi.
Aynı zamanda Kadıköy esnafı tarafından tanınan, maç öncesi stat çevresinde tek başına volta atacak kadar özgüveni gelişmiş bir çocuk.
3 yıl önce bir maç sonu Fenerbahçe Başkanı Ali Koç’la karşılaşmış ve fotoğraf çekilmiş Çınar. Hâlâ onun havasını atıyor yeri geldiğinde.
Dersleri on numara. Notlar iyiyse maça gitmeye izin çıkıyor ve 4 yıldır kaçırdığı maç sayısı çok az.
Doruk’a gelince. Daha yeni yeni ısınıyor tribün atmosferine. Maçların 2. yarısında uyuya kalıyor genelde.
BİLET FİYATLARI EL YAKIYOR
Halil önemli tespitlerde bulundu.
Fenerbahçe’den örnekler verdi, diğer kulüplerde de durum aşağı yukarı aynı.
En ucuz kombine fiyatı, kale arkası 15 bin TL.
Türkiye Kupası maçlarında en ucuz bilet 600 TL, Süper Lig maçlarında 900, Avrupa Kupası’nda 1.500 TL.
Bu arada Passolig yenileme ücreti 500 TL, yeni alıcılar kart ücreti için ekstra 129 TL ödüyor.
Stada yiyecek içecek sokmak yasak.

Bir kişinin yeme içme maliyeti minimum 500 TL'yi buluyor.
Çay 50 TL, ayran, kola 80 TL, köfte ekmek 270 TL.
Ramazan ayındayız. Yemek harcamaları doğal olarak daha da artacaktır.
Buna yol masrafı da eklenince Halil Yıldırım’ın bütçesi kevgire dönüyor.
TARAFTAR KÜSTÜRÜLMEMELİ
Özellikle kale arkası taraftarını küstürmemeli kulüpler.
Onlar gerçek 12 numara, beyaz yakalı müşteri değil.
Yağmurda, çamurda, dondurucu soğukta, gönül verdikleri takımların en büyük itici gücü.
Şu vurguyu yaptı Halil;
‘Türkiye Kupası maçlarına ilgi düşük. En azından bu maçlarda fiyatlar düşürülse stat ful çeker.’ Haklıydı.
Fenerbahçe - Erzurumspor maçında Saracoğlu Stadı’nın sadece 5’te biri doluydu.

Fenerbahçe Erzurumspor maçında tribünler boş kaldı.
Gaziantep’te oynanan Gaziantep - Fenerbahçe maçında da tribünler boştu.
Eskiden 3 büyüklerin oynadığı maçlara, taraftarlar komşu illerden bile akın ederdi.
Beşiktaş ve Galatasaray’ın Türkiye Kupası maçları da boş tribünlere karşı oynandı.
Karadeniz derbisinde Trabzonspor - Rizespor maçında bile durum farksızdı.
Halil, Avrupa Ligi’nde Beşiktaş’ın Atletic Bilbao maçında bilet fiyatlarını düşürdüğünü hatırlattı. Dolu tribünlerin neticesini, güçlü rakibi karşısında 4-1’lik tarihi galibiyetle taçlandırdı Beşiktaş.
Bitireyim;
Konuşulacak şey çok da arife tarif gerekmez.
Son günlerin moda kelimesi umut hakkı. Futbolla yatıp futbolla kalkan memlekette garibanların da çocuklarıyla maça gitmeye umudu olsun.
Boş tribünlerle değil, coşkulu taraftarla daha keyifli oluyor maçlar.
Rahmetli babamla maça gitmek nasip olmadı.
2025 ‘Aile Yılı’ ilan edildi.
Dilerim sözde kalmaz.
Ve dilerim artık dar gelirli babalar da çocuklarıyla maça, tiyatroya, sinemaya gidebilirler...
Hayırlı Ramazanlar..."
Huseyin Suekinci,4,2025,Boykotu deldim…,"Yaklaşık 15 gündür yazmıyorum.
Yazmayı boykot ediyordum.
Bunu hisseden bazı dostlarım, ‘Neden yazmıyorsun, olumsuz bir şey mi var?’ diye sormaya başladı.
‘Memlekette olumlu gelişme mi var?’ dediğinizi duyar gibiyim.
Evet var.
Üniversite öğrencileri ‘Okuldan atılır mıyım?’ diye korkmuyor mesela, anayasal haklarını çatır çatır kullanıyorlar meydanlarda.
Aileler, ‘Aman evlat, olaylara sakın karışma’ diye sindirmeye çalışmıyor çocuklarını.
Endişelerini yüreklerine gömüp, yüreklendiriyorlar bin bir emekle yetiştirdikleri fidanlarını.
Başta SÖZCÜ olmak üzere halkın sesini duyurmaya çalışan medya kuruluşlarını, ağır cezalar yıldırmıyor.
Halk, sahip çıkıyor ilkeli yayın yapan medyaya; verdiği destekler imdadına hızır gibi yetişiyor.
Gazeteciler kirli çarklara çomak sokmaya devam ediyor; her an bir şafak operasyonuyla evlerinden alınma ihtimallerini umursamadan.
Memleketi umurunda olanın gözünü, gözaltına alarak korkutamazsınız.
Gücü elinde bulunduranlar çeyrek asırdır öğrenemedi bir türlü.
Vermeyince Mabut, neylesin Mahmut…
HAKİKAT BEKÇİLERİ
Murat Ağırel ve Timur Soykan.
Gönül rahatlığıyla ‘hakikat bekçisi’ diyebileceğimiz değerli iki meslektaşımız, dün sabah gözaltına alındı.
Yazmayı boykot kararımı bu nedenle rafa kaldırdım.
Murat Ağırel’le 20 Şubat 2023’te 6 Şubat deprem felaketinden 2 hafta sonra Kahramanmaraş’ta karşılaşmıştım.
Depremin olduğu günden beri oradaydı.
Murat, şahit olduklarının sadece küçük bir bölümünü paylaşmıştı o gün benimle. O kadarı bile ruhumu sarsmıştı.
Halka en sağlıklı bilgiyi veren gazeteciler listesinde başı çekiyordu..
Aynı gün, havuz medyasından arkadaşlarla da konuşma fırsatım oldu.
‘Halkı neden yanlış bilgilendiriyorsunuz!’ diye sitem ettiğimde ‘Abi bizim verdiğimiz bilgiyle merkezin geçtiği yayın arasında uçurum var’ cevabını almıştım gençlerden.
Mahsundular.
Hâl dilleri bana, ‘Deprem felaketinde bile haberlere makyaj yapan yandaş kurumlarda çalışmadığım için’ Yaradan’a şükrettirmişti.
Timur ve Murat gibi mesleğin hakkını verme gayretinde olan gazetecilerin, tehdit ve şantaj suçlamasıyla gözaltına alındığına şahit olunca da ‘Allah kuru iftiradan korusun’ demekten alamıyor insan kendisini.
Kollarına haksız yere kelepçe takılanların gönülleri rahat.
Biliyorlar ki o kelepçeler, çocuklarına bırakacakları en anlamlı miras olacak.
Haksızlık karşısında boyun eğmediklerinin de en somut delili.
Şükür ki ‘adli kontrol ve yurt dışı yasağı’ ile de olsa serbest bırakıldılar.
Ağırel ve Soykan, aylar önce altın kaçakçılığına adı karışan ve partisinden istifa etmek zorunda kalan 3 MHP’linin yaptıklarını halka duyurmuştu.
Aradan aylar geçti.
İnsan merak ediyor: O vekiller için ne vakit fezleke hazırlanacak?
OYUNA GELMEYİN
FB-GS derbileri kabak tadı veriyor.
Sahada futbol yok.
Binlerce polis var.
Rakibe saygı yok.
Sayısız malzeme var.
Tahrik var, burun sıkma var, Hollywood yıldızlarını aratmayan manzaralar var.
Anladınız ne demek istediğimi.
Taraftarlara kısa ama önemli bir mesajım var.
Ligin boyu kısaldıkça şampiyonluk yarışı daha da kızışacak.
Tribünler ‘hak, hukuk, adalet’ sloganıyla birleşmişken, bu birlikteliğin heba olmasına lütfen izin vermeyin.
Birliği baltalayan her tavır, yarın karşımıza çok daha büyük felaketler olarak geri dönecektir.
Timur Soykan’ın, sağlık kontrolü için götürüldüğü hastane çıkışında söylediği sözlerle bitireyim:
Çeteler kaybedecek... Halk kazanacak…
NOT:
Bu hafta size önereceğim kitap tabii ki Murat Ağırel’in yazdığı kitaplardan biri olacak.
Kirli Çark.
Yasa dışı bahis oynatmaktan tutuklu bir işadamının şikâyeti üzerine gözaltına alınan Murat Ağırel’e ve onun gibi gazetecilere neden şafak operasyonu düzenlendiğini daha iyi anlamanıza yardımcı olacaktır Kirli Çark."
