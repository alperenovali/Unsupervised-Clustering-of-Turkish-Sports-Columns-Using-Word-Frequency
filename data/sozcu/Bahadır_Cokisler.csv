Yazar,Ay,Sene,Baslik,Cumle
Bahadır Cokisler,1,2024,'Sihirbaz'ın gecesi,"Galatasaray, evinde bu sezon vermediği kadar pozisyonu İstanbulspor’a karşı ilk yarıda verdi desek yanlış olmaz. Teşbihte hata olmasın... ‘Kaybedecek bir şeyi olmayan’ İstanbul’un hocası Osman Zeki Korkmaz öylesine bir taktik yapmış ki maçtan önce... “Fener’e karşı 4-4-2, Galatasaray’a karşı 5’li savunma ile çıktı” dedikodularını biraz çürüttü ama ilk yarı (!). Tabi bunda Galatasaray’ın gününde olmaması ve eksikleri de etkili oldu.
Düşünün ki, sağ beki gitti-gidiyor, orjinal sol beki yok, golcün hazır değil, eksikler bahane olmamalı elbette. Okan hoca’yı tebrik edelim hadi… Kaan-Barış’ı bir sağ bek bir sol bekte oynattı. Sahada gezinen Tete’ye “Gel kenara” dedi. Nelsson’u oynatmak için Sanchez’i sağ stoper oynattı. Hazır olmayan Icardi’yi ikinci yarı oynattı. Onca aksiliğe rağmen galip gelmesini bildi. İç saha galibiyeti ile rekoru egale etti. Onun ismi artık Gündüz Kılıç ile birlikte anılacak, alkışlıyoruz.
İstanbulspor, defansta beşli bir yayı andıran bir diziliş ile sahaya çıkınca Galatasaray’ın üstüne gitmesi doğanın bir dengesi gibi. Futbolun bir diğer kuralı ise ‘Üzerine çek, açığını kolla ve hücum et’ işlemeye başladı. Direkten dönen top golün habercisi gibiydi. İstanbul’un kontrataktan gelen ikinci golünden önce Ali Yaşar, voleybolcuları aratmayan blok ile penaltıya yol açtı. Mendy, Barış’ın neredeyse ayağını kıracaktI; sarı, kırmızıya döndü. VAR, neredeyse tüm bu kritik pozisyonlarda devreye girdi ve formsuz günündeki Bahattin Şimşek’i rahatlattı!
Şampiyon olacaksan ‘bitirici’ oyuncularla olacaksın. Icardi’nin golü VAR’dan döndü ama ‘Sihirbaz’ Kerem o nefis gollerinden birisini daha attı. Icardi’nin penaltı golü büyük moral oldu."
Bahadır Cokisler,1,2024,"Kaos, kelebek etkisi ve düzen","Kaos… Edward Lorenz 60’larda ‘Kaos Teorisi’ni bulmuştu. Teori, rastgele oluşan bir olayın aslında düzenin bir parçası olduğunu matematiksel olarak tanımlıyordu. Yani bir olay başlangıçta rastgele ilişkisiz gibi görülebilir ama er ya da geç sonunda tüm parçaları bir araya gelir. Beşiktaş’ta yaşanan tam da bu olsa gerek. Ahmet Nur Çebi gitti, Hasan Arat geldi ama Türkiye’nin kredi notu gibi Beşiktaş’taki düşüş sürdü.
Ahmet Nur Çebi’nin de kendince elbette haklı olduğu taraflar var. Şimdi sorsak bin ah işiteceğiz ama, fakat, lakin ve çünküler ile ilerleyen cümleler kurulacak. Harcama limitleri, ekonomik kriz, Beşiktaş’ın parasını sokağa saçmamak…
Kelebek etkisi... Aynı zamanda meteorolog da olan Lorenz, baştan başlamak yerine kaosun yaşandığı anı baz alarak başlangıç noktası kabul etme kararı vermişti. Bir kelebeğin kanatlarının çıkardığı hava akımı gibi... Öyle ya kelebeğin kanatları dünyanın öbür ucundaki bir kasırgayı nasıl yaratabilir? Aslında bu, Lorenz’e göre kaosun tohumlarıdır.
Siyah-beyazlı takım adına da kaosun tohumları taaa sezon başı atılmıştı birbirini tetikleyen hava olayları gibi... Sezon başı yapılan transferlerle olmayacağını kendi üslubu ile anlatmaya çalışmıştı Şenol Güneş ama şimdi eski yöneticilere sorsak bütün transferleri Şenol Hoca’nın onayıyla yapıldığını anlatacak.
Paraları sokağa atmayacaklar diye bir de hiçbir teknik adamlık tecrübesi olmayan Burak Yılmaz’ı takımın başına getirmek de neyin nesi? Şimdi burada TFF mi, MHK mi yoksa medya mı suçlu?
Düzen... Sonuç olarak bir ‘kaos’ içinde yaşam süreriz. Doğa, evren, etrafımızdaki her şey hatta futbolumuz... Tahmin edilebilir bir sistem olduğunu düşünsek bile tahmin edilemezliklerden doğan bir sistem vardır. Küçük gibi görünen eylemlerin devasa sonuçlar doğurduğunu yani bir kelebek etkisi yarattığını da söylemektedir bu teori. Beşiktaş’ta da öyle değil mi?
Yönetici Feyyaz Uçar, siyasetçilerin enkaz edebiyatı ile taraftarın karşısına çıkıyor. Beşiktaşlı taraftarlar, kelebek etkisini insanlara bağlamayacak kadar akıllıdır. Şenol Güneş gibi dürüst bir hoca bile sessiz kalıyorsa söyleyecek sözümüz de olmaz. Surangama Sutra’da bir pasaj vardır, anlamı şöyledir: Olaylar göründüğü gibi değildir ancak tersi de değildir. Sistem bozulduğunda sonuç için senin dengelemen gerekir. Santos’un işi kolay olmayacak.
Şampiyonluklar yaşamak için yıldız transferleri yapan Fikret Orman’a, “Fikret Orman paralar nerede?” diyen düzen mali disiplinden taviz vermeyen Ahmet Nur Çebi’ye de hatalı transferlerin bedelini ödetiyor. Çok geçmeden yeni başkana da tribünlerden bu ses yükseliyor: Hasan Arat, transferler nerede? Er ya da geç sonunda tüm parçaları bir araya gelmeye başlıyor..."
Bahadır Cokisler,2,2024,Göz göre göre,"İspanyollar meşhur sözüdür. “Kötü kumaştan iyi palto olmaz” diyeceğim ama bunu Galatasaray ile bağdaştırırsam haksızlık etmiş olurum. Kadro yıldız dolu. Teknik beceri ligimizin üzerinde. Fenerbahçe ile birlikte en yakın takipçilerine fark atmış. Ama gel gör ki bu sadece sınırlarımız içinde geçerliymiş. “Tek koşan at kendisini yarış atı zanneder” ya; o misal! Futbolseverler, Süper Lig maçlarındaki Galatasaray’a aldanmış ve olmadık hayaller kurmuşuz meğerse!
Galatasaray yönetimi “Hedef Avrupa Ligi’nde final” demişti ve bu, Şampiyonlar Ligi’nden acemice hatalarla elenilmesinin doğuracağı homurtuların önüne geçmişti. Geldiğimiz noktaya bakın. Bu seviyedeki bir takımın bu
kadar kötü futbolla elenmesine içerledim. Tarihin en yüksek bedeliyle oyuncu satıyorsun, yerini dolduramıyorsun. Siz değil miydiniz kadro mimarlığı ile övünen. Meğer bunlar sadece kendi aralarındaki rekabetten transfer yapıyormuş! Çok mu ağır oldu? Gazeteci büyüğüm rahmetli Kazım Kanat’ın önemli bir sözü vardı: “Gazeteciler kamunun vicdanıdır.”
Hakikat hiçbir zaman kocamaz! Hedef 4 kupaydı, kaldı 3. Nasıl ki işler iyi giderken övüyorsak beceriksizliğinizi de eleştirelim:
- Muslera ile sözleşme uzatmak için neyi beklediniz?
- Angelino tutmadı. Yerine birini bulup almak için neden bu kadar beklediniz?
- Boey’un gideceği sezon başından belliyken neden Afrika Kupası’nda oynayan 32 yaşındaki bir oyuncuyu aldınız?
- Ndombele, Ziyech, Tete hatta Zaha’yı ‘Belki tutar’ diye aldınız, tutmadı. Torreira ve Mertens ile uyumlu oyuncu bulamadınız mı?
- Icardi ile özel bir sözleşme mi var, 90 dakika sahada kalacak diye?
- Bakambu’yu zamansız satıp Vinicius’u getirdiniz. Galatasaray seviyesinde mi?
- Bankalar Birliği’nden çıkmak doğru strateji ama Erden Bey’in Avrupa Ligi’ni kazanacaklarını söylemesi gerçekçi mi?
Gelelim Okan Hoca’ya: Tamam ligimiz kalitesiz ve en ufak hamlen seni “İyi çırak, ustası yokken anlaşılır” konumuna sokuyor. Ama sen de her zaman dersin ya ‘bu seviyede yapılmayacak hatalar’ı yapıyorsun. Berkan’dan sol bek olmayacağını biliyorsun. Niye Barış’ı sol beke, Tete’yi sağ açığa koymadın. Büyük yatırım Tete’yi neden oynatmadın? Yıldızlardan neden verim alamıyorsun? Değişiklikleri neden geç yapıyorsun?
Kötü bir şey yapmadıysan şeytanların kapını çalmasından korkma hocam!
Sadece lig şampiyonluğu ile taraftarınız sevinir mi? ‘Çınar ağacı devrilince, herkes odun toplar’ ama bu kadar
iddialıyken başarısız olunca da bize bunları yazmak düşüyor."
Bahadır Cokisler,3,2024,Bataklık kurutulmalı,"9. Cumhurbaşkanı rahmetli Süleyman Demirel’in meşhur bir sözü vardır: “Va mı bunun başka izah tarzı!” Yaşanan bu kadar skandala rağmen Mehmet Büyükekşi’nin hala istifa etmemesi, ne ile izah edilebilir ki? Şöyle diyebiliriz: Meseleleri mesele etmezseniz ortada mesele kalmaz!
Sayın Ali Koç bence doğrusunu yapıyor ve Fenerbahçe’nin gerçek sahiplerine, “Ligden çekilelim mi” değil “Bataklığı kurutalım mı” diye soruyor.
Fenerbahçe iletişim ekibini alkışlıyorum. Sayın Koç ile gazetecileri, hangi takımın taraftarı olduğuna bakmadan aynı masada topladı ve soru sorabilme şansı tanıdı. Üstelik fikirler de soruldu. Ülke gündemi her ne kadar yerel seçim olsa da Fenerbahçe’yi isyan noktasına getiren gerçekleri birinci ağızdan öğrenip kamuoyu ile paylaştık.
Sayın Koç’un bizler tarafından ‘şok gelişme’ olarak aktarılan çekilme aksiyonunun aslında bir isyanın haykırışı olarak görmeliyiz. “Fenerbahçe ligden mi çekilir” derken “Fenerbahçe’siz Galatasaray mı olur” diyenler de var ama bu gelişme, Türk futbolu adına ‘hakkaniyet’ olacaksa ve sadece Fenerbahçe yararına olmayacaksa neden destek olmayalım?
Futbolu yönetenler tarihte görülmemiş şekilde disiplin sevklerini geciktiriyor. Seçim var ya! 30 milyonluk camianın gücünü kimse sınayamaz, öyle değil mi; ama arkadan iş çevirmek daha güvenli bir yol!
Ne diyor başkan: “Fenerbahçe’ye karşı organize bir hareket var. 7 sezonda 3 şampiyonluğumuz çalındı. Biz iyi giderken rakibimiz itildi. Trabzon’da yaşananlara rağmen yerel yöneticiler hala görevde. Sahada neden polis yoktu? Görüntüleri bize verilmiyor ya da kamuoyuyla paylaşılmıyor. Trabzon özerk bölge mi? Türk hakemleri ile yola devam edilemez. Thatcher modeli uygulayalım ve hakemlerimizi 5 yıl Avrupa’ya göndermeyelim; bıraksınlar, yenilerini yetiştirelim, yabancı hakemlerle devam edelim.”
Konu şu: Karar, çok büyük paraların buhar olmasına yol açabilir ama geleceği kurtarmak için bataklığı kurutacak mısınız? Yoksa diğer kulüpler gibi sessiz mi kalacaksınız?"
Bahadır Cokisler,3,2024,Şölene hazır mısınız?,"Derbiler, futbolseverlerin ve doğal olarak biz basın mensuplarının merakla beklediği özel maçlardır. Aslında hiç hak etmeseler de Barcelona-Real Madrid maçı kadar önemliymiş havası estirip taraftarları motive ederiz. Maçı yönetecek hakemin geçmişte verdiği hataları kararları hatırlatırız ki benzerlerini yapmasın. Kaybeden taraf ise bizi ‘hakemi baskı altına almak’la suçlar. Maç oynanır galip takımın sevinç fotoğrafları ile sayfalarımızı süsleriz. Mağlup tarafın haberleri daha küçük girer. Bizim bahanemiz bu olur çünkü kazanan daima haklıdır(!)...
Bir tarafta ligi Fenerbahçe ile forse eden kupa gazisi Galatasaray, diğer yanda -teşbihte hata olmasın- kazanılan sıradan bir maçtan sonra bile eve ‘Üniversiteyi kazandınız’ yazısı gelmiş öğrenci gibi sevinen Beşiktaş... Kabus sezonu yaşayan ile iki kupaya mendil sallayanın maçı olacak. Ensesinde Fenerbahçe’nin nefesini hisseden ile zor günler geçiren ancak çıkışını sürdürmek isteyenin karşılaşması... Aslında ikisinin de bahanesi yok(!).
“3 günde bir maç oynuyoruz, bekim yok, rakip çok iyi oynadı, birçok oyuncuya şans verdim artık onlar düşünsün” bahaneleri kimsenin umurunda olmaz. Efendim, ‘son şampiyon’ unvanı unutulur gider. Uğruna şarkılar söylenen yıldızlar ıslıklanır. El üstündekiler bir bakmışsınız ‘istenmeyen adam’ ilan edilmiş. Takımı kısıtlı yetenekli oyuncularla dolu olan hocanın kariyeri ile kimse ilgilenmez. ‘Bütün sorumluluk bende’ diyene iki maç sonra tepkiler yağar. Ama şu unutulmamalı ki ligdeki olası bir kayıp Okan Hoca’yı zora sokar, Santos için ise gelecek sezon planlarının yol haritası olur.
Aklıma Zeki Alasya ile Metin Akpınar’ın Hasip ile Nasip filmi geldi. Birbirlerini çok seven ama bir o kadar da kıskanan iki arkadaşın hikayesi gibi... Liderlik yarışı, demeç savaşı, kaybedenin mağdur edebiyatı, hakem, VAR... Aslında üç büyükler birbirini koruyup kollamalı. Ama bırakın kollamayı sırf taraftarına şirin gözükmek için birbirilerine olmadık laflar ederler, suçlamalarda bulunurlar.
Adan Yeni Kolej’de okuyan, spor sevdalısı bir genç vardı. Hayali kaleci olmaktı. Zamane gençleri; internet, akıllı telefon gibi şeyler olmayınca spor yapıyordu(!). Başroldeki ismimiz, Adana Demirspor genç ve amatör takımında kalecilik yapıyordu. Ardından Genç Milli Takım’a Adana karmasından seçildi. Sivas’ta gol averajı ile finale kalmayı başaramadı. Yılmadı, üniversiteyi kazanınca basketbolcu olmayı tercih etti, kendine farklı bir yol çizdi. Çok da başarılı oldu. O isim şimdi Beşiktaş başkanlığı onurunu yaşıyor. ‘Futbolu, futbolun içinden gelenler yönetsin, iktidara yakın müteahhitler değil’ sözünün içini dolduruyor. Sporcu başkan Hasan Arat’a yakışan; küfürün, kavganın, tartışmanın, olayın olmadığı, şölene dönüşen bir derbi olması dileğiyle. İki takıma da başarılar."
Bahadır Cokisler,5,2024,Biz utandık ya siz?,"Şampiyonlar Ligi’nde üst seviye maçları izleyip ülkemizdeki derbilere umut bağlayınca adeta hayal kırıklığı yaşıyoruz öyle değil mi? Sahada, son dakikaya kadar kora kor mücadelenin nasıl yapıldığını, maç bitince sportmenliğin gereğini nasıl yaptıklarını izliyoruz. Kaybedenin tebrik ettiği, kazananın ise en azından teselli ettiğine şahit oluyoruz. Yayıncı kuruluşta kavganın değil, futbolun konuşulması ne güzel değil mi? Taktik, strateji konuşulmasının ne gibi sakıncası olabilir ki? Sporun ruhu centilmenlik değil mi?
19 MAYIS RUHU ZEDELENDİ
Türkiye'de ise işler ne yazık ki böyle yürümüyor. Haftalar öncesinden neredeyse ülkenin siyasi gündeminin bile önüne geçmiş bir derbi izledik. Üstelik 19 Mayıs’ta, yani benim gibi Atatürkçü milyonlarca insan için son derece önemli bir günde... Bizler için son derece önemli bir günde sporcu ve spor yöneticilerine yakışmayacak görüntülere şahit olduk. Sataşma var, kızdırma desen o da var; tahrik artık geleneksel hale gelmiş. Stat basma eskiden de şahit olduğumuz bir olaydı ama bir derbide olması beni şaşırttı.
İNFİALE YOL AÇIYORLAR
Milyonlar hatta çocukların ve kadınların izlediği spor müsabakalarında görmek istemediğimiz her iki takımın sporcuları taraftarlara tenasül organı gösteren bile oldu bu özel günde... Darp desen var; bu sezon ‘darp yılı’ olarak anılsın. Hakaret var ki bu sezona kadar böylesine şahit olmamıştım. İki başkanın düello çağrıları işin ciddiyetini ortaya koyuyor. Milyonları peşinden sürükleyen dört büyük takımımız var. Başkanlarının, yöneticilerinin, futbolcularının ağzından çıkan her kelime büyük infiale neden oluyor.
YA SOKAKLAR
Hal böyleyken siz spor yöneticileri sokaktaki halka, tribündeki taraftara ne anlatabilirsiniz. Bundan sonra olacak olaylarda sizlerin de sorumluluğu olacak. Biz yaşananlardan utandık umarım siz de ders çıkarırsınız."
Bahadır Cokisler,5,2024,İsyan böyle bastırılır!,"Osmanlı-Rus Savaşları sırasında orduyu disiplin altına almak isteyen Padişah III. Selim, Nizam-ı Cedid’i hayata geçirmiş, önemli reformlar yapmak istemişti. Ancak yapılan atılımlar ve yenilikler, muhalefetin menfaatlerini zedelemeye başlayınca, yeniçeri ve ulemalar bu oluşumun karşısında durmuştu. II. Edirne Vakası, Vahabi isyanları, İngiliz filosunun İstanbul önlerine gelmesi, padişahın otoritesini sarsmıştı. Ayaklanmalar ve yaşanan onca olay sarayda önemsenmeyince, Kabakçı Mustafa önderliğindeki isyancılar III. Selim’i tahtından etmişti.
Bu örneği şunun için verdim: Büyük kulüplerde başkanlık yapmak en zor işlerden biridir. Vizyon sahibi olmak zorundasın. Mütevazı davranışlar sergileyip yeri geldiğinde sertleşebilmelisin. Adil davranıp yaratıcı olmalısın. Yönetime etkili iletişim kurarak hakim olmalısın ve hitabetin de güçlü olmalı. Elbette bunlar süslü cümleler. Bir de konuşulmayan raconlar var. Örneğin; yönetimden bazıları sizin hitabetinizi beğenmez. İlk fırsatta bunu başka kulüp başkanları ile paylaşır. Futbol takımı başarılı olunca kendisinin ön plana çıkmasını ister, taraftar desteğini arkasına alıp tuttuğunu koparır, başkanı da zora soktuğunu düşünür. Bırak başkan; giden gitsin. Hizmet etmek isteyen ile; almak için değil vermek isteyen ile yola devam et.
Her başkanın kendine has bir yönetim anlayışı ve stili vardır, saygı duyarım. Sayın Dursun Özbek’in ‘sevgi iklimi’ mottosuna da hayranım. Üst üste 2 şampiyonluk alan başkan olarak Galatasaray tarihine geçmek üzere. Üstelik hitabetini beğenmeyenlere, Kabakçı Mustafa gibi davranışlar sergileyip fikir ayrılığı yaşadığını söyleyen yöneticiye rağmen! Bir isyan anca böyle güzel bir sevgi iklimi ile bastırılırdı.
Zaten etkili liderlerin duygusal zekası yüksektir. Bu sayede, işle ilgili kararlar alırken duygularını düşünceleriyle harmanlayıp en iyi sonuca ulaşır."
Bahadır Cokisler,6,2024,Önceliğimiz futbol olmalı,"Kriz, skandal, tartışma ve kavganın artık futbolumuzla aynı cümle içinde  kullanılması gündelik hayatımızın bir gerçeği haline geldi. Zaten zar zor katılığımız turnuvalarda futbolumuzdan çok tartıştığımız o kadar gereksiz konu var ki…
Önceliğimizin futbol ve milli duygularımız olması gerekirken yaptığımız tartışmalara bakın. Hem üzüm yiyelim diyoruz hem de bağcıyı dövelim derdindeyiz. Futbolumuz böyle mi ilerleyecek?
Turnuvalarda başarılı olunsaydı inanın bu krizler tarihe bu şekilde geçmezdi. Otorite sıkıntısı yaşadığımız ortadayken, teknik direktörlerimizin görevlerini tam olarak yapamadığını da söyleyebilirim. Bir yanda yıldızları yöneteceksin diğer yanda kamuoyunu tatmin edeceksin eğer bunları aşabilirsen futbolumuzu geliştireceksin.
Milli Takım’da biraz güçlenen, kamuoyunu arkasına alan olmadık işlerin içine giriyor.
Yaşanan onlarca skandal bana şunu anlatıyor: Başarısız olunca biraz magazine biraz tartışmaya biraz da skandalları seviyoruz. İsterseniz olayları kısaca bir hatırlayalım.
Her turnuvamızda bir skandal yaşadık desem yanlış olmayacak. Kore’de oyuncuların camiye gitmesine konsantrasyon bozukluğuna neden olabilir diye izin çıkmayınca özel jetle imam getirilmedi mi?
Şenol Güneş’in saç stilini ve giyimini beğenmemiştik. HER ne kadar gizemini korusa da Gökhan Töre’nin Milli Takım’ın kamp yaptığı otelde takım arkadaşının  kafasına silah dayaması olayı var ki, polisiye filmlere taş çıkartır.
Göğsünde bayrağımızı, sırtında formamızı giyen Volkan Demirel’e milli maç öncesi küfür etmedik mi?
Milli Takım içinde gruplaşmalar nedeniyle küstahlaşan oyuncular birbirlerine, “İstenmiyorsun” demedi mi?
Dönem dönem prim krizleri, jip krizleri çıkmadı mı?
Volkan  Demirel, gazeteciye, “Seni evden aldıracağım” demedi mi?
Arda Turan, babası yaşındaki gazetecinin üstelik uçakta boğazına sarılmadı mı?
Emre Belözoğlu basın tribünündeki yazara boğaz kesme işareti yapmadı mı?
Kebapçı baskını…
EURO 2024’te ise konumuz yükselen değerimiz Arda Güler oldu. Daha düne  kadar Montella şöyle, Montella böyle diye methiyeler düzdüğümüz A Milli Takım Teknik Direktörünü şimdi de yerden yere vuruyoruz.
Gürcistan engelini aştığında iyiydi, ağır Portekiz yenilgisi sonrası tukaka (!) Bir antrenman görüntüsü izledik hep beraber. Baştan sona acemilik kokan, tasvip etmemizin mümkün olmadığı bir skandaldır. Ardalar kolay yetişmiyor Sayın Montella…
Arda olayının perde arkasını öğrendim. İddia o ki Arda antrenman öncesi ağrılarının olduğunu söylemiş bunun üzerine Montella da sağlık ekibine yönlendirmiş.
Bundan haberdar olmayan Selçuk Şahin ise 5’e 2’de Arda’ya yelek vermiş  oynaması için. Montella da bunu görünce biraz sert bir şekilde yeleği ondan almış. Montella maç öncesi yorgun ifadeleri kullanınca, “18 yaşında ne yorgunluğu” yorumları yapmıştı.
Ancak sakatlık riski olduğunu öğrendim. Zaten yetkililerin yapılan açıklamalarda bunu dile getirmeleri haberin doğruluğunu Montella’nın yardımcılarının ise bundan haberi olmadığını gösteriyor."
Bahadır Cokisler,7,2024,Bay gol Dzeko,"Biz kafamızda Lille müsabakasını kurgulurken neredeyse Lugano gibi çapsız bir takıma eleniyordu Fenerbahçe. Eldeki bulgurdan olmak da vardı. Şampiyonlar Ligi var tünelin ucunda. Kimse için kolay maç olmayacağı belliydi aslında...
Neyse ki Mourinho var. Portekizli, ne İsmail Kartal gibi oyuncuları bozulacak diye değişiklikten geri duruyor; Pereira’nın aksine de inat uğruna geç değişiklik yapmıyor. İlk yarı biter bitmez geçen sezonun hayal kırıklığı yaratan sönük yıldızı Krunic’i oyundan aldı.
İlk yarı istatistikleri skor tabelasının yansıması gibiydi. Topla oynama, isabetli şut yüzdeleri evinde oynayan Fenerbahçe’den beklenmeyecek bir performanstı. Sezon başları hep böyle sancılıdır ancak Mourinho, kenarda sinirden yerinde duramıyordu. Oyuncuların Mourinho’ya alışma süresi var ama yenen jeneriklik gol sonrası soyunma odasında esip gürlemiştir bizim bildiğimiz Mou!
Bay gol olmalıydı Dzeko’nun adı. Adamda kritik anlarda çıkıp takımı sırtlama var, kriz anlarında soğukkanlılık var, kaptanlık görevini de iyi yapıyor; e tecrübe desen eline su döken olamaz.
Geri dönüşler böyle olmalı. Fenerbahçe yılmaz ve mücadeleden geri durmaz. Yolun açık olsun Fenerbahçe."
Bahadır Cokisler,7,2024,Beni kızdırmayın satarım köyü ha!,"Geçen sezon Mehmet Büyükekşi ile Fenerbahçe ve Beşiktaş’ın yıldızı hiç barışmadı. Yaşanan skandallar bunun tuzu biberi oldu. Neler var neler… Hakeme yumruklu saldırı mı dersin, maç oynanırken bir takımın sahadan çekilmesi mi... Riyad’daki Süper Kupa rezaleti, Trabzon’da yaşanan olaylar, hakem toplantısının sızdırılması gibi daha pek çok olay var. Fenerbahçe’nin başını çektiği imza toplama olayı var ki bütün bunlardan etkilenmeyen Mehmet Büyükekşi’nin yine seçime girmesi bile başlı başına bir tez konusu.
Cumhuriyetimizin 100. yılı nedeniyle Süper Kupa finali Riyad’da oynanma kararı alındı. Suudi yetkililerin Atatürk düşmanlığı tavan yapınca maç oynanmadı ve takımlarımız geri döndü. İmza olayını tetikleyen bu skandal sonrası Fenerbahçe ve Galatasaray birbirine girdi. Bütün ülke karıştı. Yeter sayıya ulaşılmasına rağmen süre ile ilgili sıkıntılar nedeniyle 18 Temmuz’a karar kılındı. EURO 2024 nedeniyle kriz askıya alındı.
UEFA İcra Kurulu Üyesi Servet Yardımcı’nın adaylığı EURO 2024’te yaşanan ‘bozkurt’ selamı krizi ile suya düştü. Cumhurbaşkanı Erdoğan’ın hemşerisi olan Yardımcı Merih’e verilen ceza sonrası tepki almış, ardından da yeter imza sayısına ulaşmasına rağmen esrarengiz kişilerin baskısı ile çekilmek zorunda kaldığını açıklamıştı. Biz de 'Yardımcı Ol' diyerek çağrıda bulunmuştuk ama elbette Türk futboluna kabus gibi çöken gizemli kişileri açığa çıkaramadık.
Yeşilçam dedik ya... Delegelerden Büyükekşi'ye 183 destek imzası, Hacıosmanoğlu'na ise 95 destek imzası bulunuyordu. Mükerrer imzalar sonrası su sayılar aşağı indi ancak iki aday da yeter sayıya ulaşınca, yıllar sonra çift taraflı bir seçim izledik. Sandıklar açıldıktan sonra ortaya çıkan tabloda Türk futbolunu yönetmesi için Hacıosmanoğlu’na beş fazla oy çıktı. Bu da aklımıza Züğürt Ağa’daki repliği getirdi:
Ağa: Neyin var?
Kahya: Biraz tatsızdır.
Ağa: Ne oldu?
Kahya: Kızacaksın ama
Ağa: Yok kızmam
Kahya: Seçimler var ya… 
Ağa: Ne olmuş seçimlere
Kahya: Senin parti b… yemiştir. 1 oy çıkmıştır.
Ağa: Ne diyorsun sen kaç kişi vardır benim köyde… 
(Diğer marabalar koşarak benim oyumdur diyerek o 1 oyu sahiplenmeye çalışsa da…)
Ağa: Ulan 1 oyu siz verdiyseniz benim oy nereye gitti?
Mafya dizilerini pek severiz. Bu ülkede en çok reytingi o tarzda diziler almıştır. Genel Kurul’un başında Büyükekşi’nin “Listemi Beştepe onayladı” diyerek genel kurula ayar verdiği bile iddia edildi; üstelik UEFA gözlemcileri de oradayken... Bu sefer de İbrahim Hacıosmanoğlu’nun, “Cumhurbaşkanı beni çok sever” demesi artık işin hangi boyutta olduğunu bize gösterdi. Ali Koç durur mu: ""Türk futbolundaki adaletsizlik her geçen gün derinleşiyor. Sorun sadece sahada hakem marifetiyle yaşatılan adaletsizlikler değildir. Sistemde topyekun adaletsizlikten bahsetmek mümkün"" dedi. İstanbulspor Başkanı Ecmel Başkan’ın söyledikleri mizah açısından komik olsa da futbolumuzun içinde olduğu durumu özetler gibiydi. Sayın Koç’un Büyükekşi için söyledikleri ise yenir yutulur cinsten değildi. 
Oy pusulasında beyaz zarfı seçen Hacıosmanoğlu’nun Türk futbolunda bıraktığı izlere bakalım ister misiniz? Genel kurulda, “İlk başta Türk futbolunun adil ve adaletli yönetime ihtiyacı var” diye sözüne başlamıştı. Hatta bir dönem başkanlığını yaptığı Trabzonspor formasını çıkardığını da söyledi. Ha bir de başkanlarının PFDK'ya sevkini yasaklayacağını taahhüt etti. Bundan sonra kulüp başkanları küfür de edebilir, nasılsa milletvekili dokunulmazlığı aldılar(!). Şimdi yazılı olmayan kurallar vardı ya hani kurulların peşinen alınan istifa mevzusu.. Çiçeği burnunda başkan onların istifasını beklediğini açıkladı. Sıkıysa etmesinler(!). Gelelim eski mevzulara... Galatasaray başkanına, “Ben onun gibi botoks yaptırmadım”, Fenerbahçe eski başkanına, “Adam değildir”; yeni başkanına, “Yalı çocuğu. Benim ömrüm bunları tımarlamakla geçti”, Kayserispor başkanına, “Gömerim, mezardaki yerini bulamazsınız”, TFF başkanına, “Bu işten anlamıyor” demişti.  Hacıosmanoğlu tüm bunların ışığında “Ben kazanmadım, Türk futbolu kazandı” diye sözünü bitirdi önceki gün... Elbette takdir kamuoyunundur.
Büyükekşi şimdi oturup nerede hata yaptığını hesaplayacaktır. Alt liglerde mücadele eden kulüplere yaptığı jestler bile seçilmesi için yeterli olmamıştır. 5 oy ile seçimi kaybetmesi, Servet Yardımcı’nın çekilmesi elbette Büyükekşi karşıtlarının hesaplayamadığı bir durumdu. Bundan sonra ne mi olacak? Ben Hacıosmanoğlu yönetiminin uzun süreli gitmeyeceği kanaatindeyim. Başta Fenerbahçe ve Beşiktaş olmak üzere bu oluşum ile topyekûn mücadele edecektir. Ne menem bir koltuktur bu TFF Başkanlığı her gelen en fazla iki sene dayanabiliyor.
Bundan sonra ne yapılmalı? Kulüpler madem oy verdiler, bugünden tezi yok nefes almaya vakitleri yok, takımları güçlendirsinler ve sahada kalsınlar. Hacıosmanoğlu’na destek olsunlar, aksi taktirde yine kaos çıkar. Yeni seçilen yönetim de kızar ve bakarsınız köyü satar gider. İşte o zaman hep birlikte yanarız."
Bahadır Cokisler,7,2024,Eyvah seçim var!,"Geçen sezon yaşanan onca tartışmaya ve kavgaya minik bir EURO 2024 arası vermiştik. Ulus olarak milli takımımızın etrafında birleştik, destekledik; Türk futbolunda sezon içinde tüm yaşanan olumsuzlukları unuttuk. Taa ki adaylığını erken açıklayan ve yıpratılan Servet Yardımcı’nın savaşarak çekilmesini izleyene kadar.
SÖZCÜ gazetesi olarak Sayın Yardımcı’ya, “Susma yardımcı ol” demiştik ama dinleyen olmadı. Ne ondan ses var ne de onu destekleyenlerden… Demek ki kirli düzen falan yok ortada; iktidar ne derse onu yapan, siyasetin gölgesinde oynanan bir oyun var. Hollanda’ya attığımız gole Cumhurbaşkanımızın oğlu ile birlikte sevinen Mehmet Büyükekşi’nin Erdoğan’ın soyunma odası ziyaretinde Servet Yardımcı ile görüntü vermemesi... Ardından da uçağına bazı gazetecileri davet ederek kullandığı ifadeler... Malumun ilamı gibi! Sayın Cumhurbaşkanı ‘istikrar’ diyerek Büyükekşi’yi işaret etmişti, öyle ya demek ki bu mesajları almayan Yardımcı da kendisine yönelik ‘çekil’ baskısını kaldıramayıp zehir zemberek konuştu.
Yardımcı'nın açıklamasında sitem vardı, suçlama vardı hatta tehdit edildiğini bile söyledi. İktidara yakın bir ismin tehdit edildiğini söylemesi bize ülkemizde futbolun sadece futbol olmadığını da açıkça göstermiş oldu. Hadi Yardımcı çekildi peki Büyükekşi’yi istemeyen Fenerbahçe’nin başını çektiği kulüplerden neden tek bir ses çıkmadı? İşte bütün bunların gölgesinde yarın Türk futbolunun geleceğini şekillendirecek ve yönetecek ekibi seçeceğiz. Kavgaların bitmesi için Dünya Kupası’nı mı bekleyeceğiz?
Büyükekşi, ‘istikrar’ mesajını iyi almış olacak ki yönetim listesinde çok değişikliğe gitmiyor. Yardımcı çekilmişken bir de Fenerbahçe ile kavgalı İbrahim Hacıosmanoğlu gibi bir rakip varken seçimi rahat kazanacağını biliyor. Başkan; Süper Lig kulüplerinden Konya, Kayseri, Başakşehir, Rize, Alanya, Antalya, Galatasaray, Göztepe, Eyüp ve Bodrum’un koşulsuz desteği aldı. 1’inci, 2’nci ve 3’üncü Lig kulüplerinde üstünlük yine kendisinde. Bu durumda Hacıosmanoğlu’nun kazanması zaten düşünülemez.
Fenerbahçe ve diğer kulüplerin neden sessiz kaldığını bilmiyoruz. Değerli gazeteci büyüğümüz Rahmi Turan’ın Sayın Ali Koç’a çağrısına henüz bir yanıt gelmedi. Peki Büyükekşi seçilirse ne olacak? Önceki dönemde tesis edemediği adil futbolu tesis edebilecek mi? Yanlış anlamayın bu bilgileri Fenerbahçe ve onun gibi düşünen kulüpler paylaşmıştı. Belki istenen düzen kurulur da kavgasız, gürültüsüz ve sadece futbolun konuşulduğu bir ortam oluşur. Bekleyip göreceğiz."
Bahadır Cokisler,7,2024,"Burası Türkiye dedik, evimizde elendik","Almanya'nın elendiği turnuvada ev sahibi olmak ancak Millilerimize yakışırdı. ‘Evet’ elendik ama turnuvaya da damga vurduk. Futbol otoritelerinin favori görmediği Türkiye 70 dakikalık periyotta oyunu domine etti, 5 dakikada yediği iki golle turnuvaya veda etti. Halbuki yarı finale kalsak hem politik kararlar alan UEFA’ya hem de bizi küçük gören Hollanda’ya tarihi bir ders verecektik ama olmadı.
Avusturya maçında iki gol atarak bizleri sevince boğan Merih, karşılaşma sonrası yaptığı ‘bozkurt’ işareti ile adeta dünyanın gündemine oturmuştu. Alman lobisi UEFA’ya şikayette bulununca hükümetler arası diplomasi başlamış nihayetinde de ceza verilmişti. Ancak Almanların unuttuğu bir şey vardı. O çok eleştirilen Samet, Merih’i aratmayarak golünü attı hem de gururumuz Arda’nın asisti ile ancak ikinci yarıda yediğimiz gol de farklı değildi. Ardından bir gol daha gelince moralimiz bozuldu.
Hollanda etkili olamadığı gibi akıncılar gibi hücum eden Millilerimizi durdurmakta da güçlük çekti. Arda’nın bir topu direkte patladı, ikinci yarıda Kaan kaçırdı. Portakalların ise De Vrij’in attığı gole  kadar net bir gol pozisyonu bile yoktu. Hemen ardından Mert Müldür de kendi kalesine atınca yıkıldık. Maçın son anlarına kaçırdığımız goller damga vurdu. Saçımızı, başımızı yolduk, kahrolduk. Cenk, Kerem…
Yedek kulübesinde golcü oturtan Montella’yı epeyce eleştirdik. Hollanda’yı yenmiş olsaydık, “kazanan her zaman haklıdır” diyerek İtalyan Hoca’yı göklere çıkaracaktık.
Ancak elendik ve bu sistemin rakiplerin işine yarayacağı apaçık ortada… Cenk oyuna girdikten sonra kaç kez pozisyona girdiğimizi gördük. Kerem ve Semih oyuna geç alındı. Montella yorulan oyuncuları değiştirmekte geç kaldı. Güçlü rakiplere karşı top bizdeyken 3’lü defans, top rakipteyken 4-6-0 güçlü rakiplere karşı taktiğimiz oldu ama bu sistem her maç tutmaz.  "
Bahadır Cokisler,8,2024,Bahaneleri bırakın hüsran yaşatmayın,"Ülkemizi saran ekonomik krize rağmen 4 büyüklerimiz her sene olduğu gibi bol keseden harcamaya devam etti. Amaç neydi? Avrupa’da başarı, ligimizde şampiyonluk ve halka açık şirket olan kulüplerimizin zarar etmeyip UEFA kriterlerine uymasıydı. Taraftarları heyecanlandıran isimlerin uçakları teker teker indi, yöneticilerimiz alkışlandı ve yeni transfer sihirbazlarımız oldu.
Teknik direktörlerimiz yabancı sayısının arttırılmasını istedi, çiçeği burnunda Türkiye Futbol Federasyonu (TFF) yönetimi “hay hay” dedi. Yeni sezon açılalı henüz 3 hafta oldu. Geldiğimiz noktada Fenerbahçe elendi, yoluna Avrupa Ligi’nde devam edecek. Galatasaray ise  cüssesi hayli düşük olan rakibi karşısında onca yatırıma rağmen tel tel döküldü. Düşünün ki elenirse Şampiyonlar Ligi’nde temsilcimiz olmayacak. Üstelik takım sayısı arttırılmış bir formatın içinde dahi yer alamayacağız.
Kulüpler istedi, TFF yönetimi değişti. Kulüpler borç batağına düştü, devlet bankaları imdada yetişti. Vergi borçlarının bir kısmı silindi, yapılandırıldı devlet yine başroldeydi. Ücretsiz araziler tahsis edildi, inşaat izinleri bürokrasiye takılmadı, devlet yine yanlarındaydı. Hükümet talimatı ile önleri açıldı ama gel gör ki başarı yine gelmedi. Tüm bu yapılanlar karşısında 4 büyüklerimiz ne yazık ki beklenenin uzağında bir görüntü verdi.
Doğal olarak herkes başarı bekliyor. Ligimizde tek şampiyonun çıkacağı gerçeği ortadayken 4 büyüklerimizin yöneticileri hala hayal satıyor, insanları beklentiye sokuyor. Biz hala yumruklanan hakem, sahada yere düşürülen başkanı konuşmaya devam ediyoruz. Avrupa’da dökülüyoruz, kendi ligimizde kazandığımız maçları kahramanlık öyküsü gibi anlatıp mutlu olmaya çalışıyoruz.
Artık masal değil, Avrupa’da başarı bekliyoruz. İstediklerini olduysa, lütfen sahaya çıkıp gerçek futbolunuzu mutluluğa hasret futbolseverlere izletin."
Bahadır Cokisler,9,2024,Cambaza bak cambaza,"Galatasaray hep demokratik yapısıyla övünür. “Fikri hür, vicdanı hür” anlayışını benimsemiş bir üye yapısı var. Ancak bu namına yakışmayan, sadece divan üyelerine açık bir divan toplantısı yapıldı. “Kol kırılır yen içinde kalır” dendi. Halbuki divana katılan üyelerin arasında siyasetçiler, gazeteciler ve iş insanları var. Dolayısıyla konuşanların dışarı sızması doğaldır. Karaborsanın konuşulduğu divan toplantısını kapalı yaparsan dedikoduların da önüne geçemezsin.
Konumuz malum karaborsa ama yöneticilerin evi-arabası bile tartışma konusu oldu. Suç duyurularının, karşılıklı iftiraların ardı arkası kesilmedi. Burada asıl irdelenmesi gereken sistem olmalıydı. Anlatılanlarla verilen algı, birbiriyle zıt. Bu işten nemalananların olduğu ortada ancak kişiler yerine sosyal medyadaki reklamlara (!) bakmak yeterli olacaktır. Bu işi sadece Galatasaray’a ihale etmekle bataklığı kurutamazsınız. Büyük maçların sosyal medyada pazarlanması bile başlı başına karaborsacılıktır.
Madem iddialar var; Başkan Özbek’in iddiaların araştırılmasının önünü açması gerekirdi. “Savcılar göreve” diyeceğim ama bu sadece Galatasaray ile kalmamalı. Taraftar gruplarına verilen biletler, 3. şahıslara devir ve tüm hesapların incelenmesi gerekir. Filmler genelde gerçek hayattan esinlenerek yapılır ya da bazı insanlar bu filmlerden esinlenerek olmadık işlerin içine girer ya... Godfather (Baba) serisindeki gibi; ortada kirli bir düzen var ve bu düzen kendi mafyasını yaratıyor. İktidar ve muhalefet ortak aklıyla, bu suçların üzerine neden gidilmiyor?
“Galatasaray'da hiçbir başarı cezasız kalmaz” denir. İki şampiyonluğun üzerine omuzlara alınanlar şimdi idam sehpasında! 4 büyüklerin borcu almış başını gitmiş... Transfer yükümlülükleri, gelir-gider arasındaki uçurum, bankalarla anlaşmalara aykırı davranmak. Kimsenin umurunda değil. Fenerbahçe maçı, ardından Avrupa Ligi’ndeki 3 maç, ekim ayında Galatasaray’ın yol haritasını belirleyecek.
Uçaklar teker teker indi güzel de, paraları kim ödeyecek? Dursun Başkan’ı uyarmak istiyorum: Mecidiyeköy’de sattığınız daireleri ekim ayında teslim etmeniz gerekiyor ama çivi çakılmadı. Kemerburgaz’da inşaat durdu. Florya’da imar sorunu olduğunu duydum; olmasa bile en erken nakit akışı 2025’te olur. Bu kadar transfer yükümlülüğünün altından nasıl kalkacaksınız? Hadi cepten ödediniz; UEFA’ya nasıl anlatacaksınız?
Galatasaray'da başkan ne derse o olur. Yöneticiler evlatları gibidir. Ancak yazılı bildiriden haberi olmadan imzası konulan Ali Yüce’nin gitmesine izin vermeyecektiniz. Genç, nispeten tecrübesiz bir iş insanının gidişine onay vermeniz; işlerin ters gitmesi halinde sizi daha da sıkıntıya sokacak. Başkan... Liderliğinizdeki yönetime atılan iftiralarla uğraşırken şampiyonluktan olmayın."
