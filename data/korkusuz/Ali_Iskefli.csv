Yazar,Ay,Sene,Baslik,Paragraf
Ali Iskefli,1,2024,TFF tepkilerden geçiniyor,"Ligin ilk yarısını tamamladık, fakat bu koşullarda sonunu getiremeyeceğimiz görünüyor. Zaten ikinci yarılarda düşme, şampiyonluk hedeflerine kalan süre azaldıkça her sezon sonu olduğu gibi ligimiz daha da kızışacak. Aralık ayında Ankaragücü maçında hakeme saldırı sonrası zanlının alkışlarla kahraman edasıyla salıverilmesi, bu tip olaylar için ne kadar caydırıcılık taşıyor? Aylarca TFF yetkililerine dertlerini anlatamayan İstanbulspor sahadan çekildi, hükmen mağlubiyet ve üç puan silme ile olayın üstü kapandı. Peki İstanbul ve onunla aynı sıkıntıları yaşayan kulüpleri derdine bakıldı mı? Çözüm arandı mı, ne gezer! Aralık ayı 3. bombası Suudi Arabistan’da yaşandı.
TFF sırf para kazanmak ve Suudi Arabistan’ın, Katar’ı örnek alarak futbol üzerinden dünyaya yapmak istediği açılıma öncü destek olarak, Cumhuriyetimizin 100. yılında Süper Kupa’yı Riyad’a taşıdı. Suudilerin Atatürk’ün anılmasına izin vermemesi üzerine kulüplerimiz apar topar ülkemize döndü. Ne hikmetse üçlü bildirinin sonunda ev sahibi ülkeye teşekkür edildi. Suudilerin baştan sona bu çirkin tavrına teşekkürün nedenini de anladık ama bilin ki içimize sindiremedik.
Bu TFF’nin her şeyi para olmuş. Profesyonel Futbol Disiplin Kurulu’nun 28.12.2023 tarih ve 39 sayılı toplantısında almış olduğu karara bakın. Neredeyse tamamı taraftar tepkisi ve hakem hakkındaki açıklamalar için olan para cezaları... Sadece üçü yöneticiye olmak üzere 24 kalemde toplam 2.591.700 TL! Ne kadar çok tepki o kadar çok para, hayırlı işler..."
Ali Iskefli,2,2024,12. adam tribünlere,"Şampiyonlar Ligi kotasının dolduğu ligimizde üçüncülük Avrupa Ligi’ne katılmak demek. Bu hedefe ulaşılamadığında ise gelir değeri en düşük olan Konferans Ligi kalıyor. Şampiyonluk mücadelesinden düşen takımlarını desteklemekten vazgeçen Trabzon’un itici gücü taraftar, tribünlere geri dönmeli!
Trabzonspor’un ilk yarıdaki oyunu oldukça etkiliydi. Bardhi ve Trezeguet’nin işbirliğinde golü de buldu. 0-0’ı iyi oynayan Trabzonspor, ne hikmetse öne geçince geriye yaslanıyor. Bu da ikinci yarıda Adana Demirspor’u etkili hale getirdi. Fakat göbekli Balotelli, “Ben bu takımda fazlayım” dercesine oynayınca gol bulamadılar.
55. dakikada Bardi’nin attığı gol ofsayta takıldı. Grafikli yarı otomatik ofsayt çizgisinde topun ayaktan çıktığı anı tam göremediğimiz için bu karar bana inandırıcı gelmedi. Trabzon bu maçtaki gibi 1-0’a oynamaya devam ederse önümüzdeki maçlarda başı çok ağrıyacak."
Ali Iskefli,2,2024,Doğru yola girdi,"Farklı hedefleri olan iki takımın da ilk yarıdaki hedefleri aynıydı: Gol yememek. Ve bunu da başardılar. Halil Umut Meler 27. dakikada Meunier’in elle oynadığı savıyla penaltı verdi. VAR’ın ‘izle’ önerisi ile kararından döndü. Bu seviyedeki hakemin ezbere penaltı çalması yakışmadı. İptal edilen penaltı Trabzon’u silkelemiş olacak ki ilk yarının sonlarında oyun üstünlüğünü ele aldılar.
İkinci yarıya da kaldığı yerden devam ederek başlayan Trabzon orta sahaya giren Umut Güneş’in ayağa pas yapmasıyla hücum etkinliğini arttırdı. Üst üste kazanılan köşe vuruşları sonunda boşta kalan topu gol yapan Trezeguet takımını öne geçirdi. Üçüncü maçına çıkan Meunier her maç takıma daha çok katkı yapıyor. 80. dakikada yarı sahasından aldığı top sonrasında Enis Destan’a attırdığı kafa golü ders niteliğindeydi. Trabzonspor üst üste 2. galibiyetiyle ilk 3 yarışında doğru yola girdi."
Ali Iskefli,2,2024,Kötü seriyi kırdı,"Süper Lig’de oynadığı son 4 maçı kaybeden Trabzonspor, bu kötü gidişi kırmak için Hatayspor karşısında mücadeleye çok istekli başladı. İlk yarı oyuna hükmettiler. Kaleyi bulan 3 şut ve direkten dönen bir top vardı ancak bir türlü Erce Kardeşler’i geçemediler.
Afrika Kupası’ndan gelen Trezeguet takıma enerji getirdi. İkinci maçı olmasına karşın Meunier hücuma katkı yapan bir bek görüntüsü ile aranan kanın bulunduğunu gösterdi. Santrforda oynayan Enis Destan’ın, tüm çabasına karşın Onuachu’nun yerini fizik ve gol vuruşu olarak dolduramadığı da bir gerçek. Her ne kadar eski gol kralı Umut affedilse de anlaşılan ilk 11’de oynayacak durumda değil.
İkinci yarıya da aynı istekle başlayan Trabzon, Meunier’in asisti, takımın çok çalışan fakat az bal veren arısı Trezeguet’le 49. dakikada golü bulup maçı çözdü. Abdullah Avcı “Bu sene baktığımızda ligde 1 ve 2 ayrıldı. Bu süreçte artık sabır istiyoruz” dedi. Fakat Türkiye Kupası’nda Başakşehir’i geçtikten sonra şampiyonluk için 2 maç kazanması gerekiyor. Bu kısa yollu kalmış hedefi göz ardı etmemeli."
Ali Iskefli,2,2024,Tur sıkıntılı geldi,"Ziraat Türkiye Kupası son 16 turunun kapanış maçında Beşiktaş, Antalyaspor deplasmanında tur aradı. Bu maça kadar kupa klasiği gerçekleşti. Büyük balıklar, küçük balıkları yuttu. Yine öyle olacak sanan Beşiktaşlılar ilk yarıda hayal kırıklığına uğradı. Cenk’in bir şutu dışında Beşiktaş hiç pozisyon üretemedi.
Onur Bulut ve Umut Meraş’ı ilk defa izleyenler bu iki bekin sahada pozisyon  alma ve topla oynamalarını görse futbolcu olduklarından şüphe eder. Kanatların yolgeçen hanına döndüğü ilk yarıyı tek gol yiyerek kapattıklarına şükretseler yeridir. İlk on birde başlayacak Ghezzal’ın son anda sakatlanması ile Cenk’le başlamak oyun planını bozsa da Beşiktaş adına çok kötü bir ilk yarı izledik. İkinci yarıda Santos, Umut ve Rebic’i sahadan alıp Emre Can ve Muleka’yı oyuna alarak Beşiktaş’ın bir kanadını kurtardı. Bu sezon umudu olan tek kupaya da havlu atmak istemeyen Kartal zorlukla Antalya ataklarına karşılık vermeye başladı ve Muleka attığı golle skoru eşitledi. Beşiktaş’ın bu kadrosunda ne geriden ne orta sahadan öne veya araya kilit pas atabilecek bir tek oyuncu olmaması Kartal’ı pozisyon kısırlığına itiyor. Sadece forvet oyuncularının bireysel performansları Beşiktaş’ın skorunu belirliyor. Yine öyle oldu Muleka tek başına girdiği pozisyonda takımını tura taşıdı."
Ali Iskefli,3,2024,İyi dersler Montella!,"EURO 2024 Avrupa Şampiyonası’na hazırlıklarda Macaristan karşısına son grup maçına göre 11’de 9 değişiklikle çıkan Montella, ikinci mücadeleye de 9 oyuncu değişikliği ile çıktı. Milli takımın başında henüz altıncı maçına çıkan hocamız hala ideal 11’ini şekillendirme peşinde. Kadro şekillendirmelerine bakınca orta alan ve hücum hattındaki değişiklikler oyun kurgumuzu etkilemese de defansta birlikte oynamamanın sıkıntılarını bu maçta da yaşadık.
Daha maçın başında topla çıkmak isterken Salih Özcan baskıda topu kaybedince geriye düştük. Hakan Çalhanoğlu yönetimindeki takımımız bundan hiç etkilenmedi ve göze hoş gelen, heyecan veren futbolunu oynamaya devam etti. Hakan defansa yardım etmek zorunda kalmasa daha farklı bir milli takım izleyeceğiz.
İlk yarı gibi ikinci yarının başında da kalemizde gol görünce skor zora düştü. Defanstan topla çıkmak istiyorsak ayağı daha iyi olan kaleci tercihi etmeliyiz. Bu kadar teknik ve yumuşak orta saha ve forvet hattına sert ve sağlam bir 6 numara gerekiyor. Hazırlık maçlarında skordan çok oyun önemlidir ama 6-1’lik yenilgi ‘EURO 2024’teki beklentileri çok mu büyüttük’ dedirtti. Montella ve ekibinin 18 Haziran’daki ilk maça kadar çalışacağı çok ders var!"
Ali Iskefli,3,2024,Hepiniz suçlusunuz,"Belki de gelmiş geçmiş en olaylı futbol sezonunu yaşıyoruz. Maçı izledikten sonra yorumları, sosyal medyayı, demeçleri gördükçe daha da dehşete kapıldım. Futbolun paydaşlarında her kesim kendine göre bir suçlu arama, kendinin olduğu bölümü aklama peşinde. Bu olanlara artık kimse sahip çıkmasın çünkü hepiniz suçlusunuz!
Önce iğneyi kendimize batıralım. Tarafsız basın kaldı mı? Gelelim futbolumuzu yönetenlere... Her kesimin şikayetçi olduğu TFF’yi seçimde kimler onayladı? Kendilerini futbolun devi olarak lanse eden koca koca camialar TFF seçimlerinde bir tek aday bile çıkaramadılar. Tek adayla yapılan onama ile bu yönetimi başa getirmediler mi?
Bu lig doğal bir şekilde mi iki takımla şampiyonluk, iki takımla üçüncülük mücadelesi yapılır hale geldi? 30 haftayı şöyle bir süzsek öyle olmadığı net görülür. Ligin altını hiç sormayın. Filler tepiniyor çimenler eziliyor. Sahanın ortasında futbolcuya saldıran taraftar duruşmada ‘Beni tribünde arkamdan ittiler’ diyerek serbest kalırsa sahada şiddet uygulayan alkışlarla adliyeye girip girdiği gibi çıkarsa bu adli olayların sonu gelmez.
Gergin geçeceği belli olan maça daha bu sezonda bir ilk yaşayıp sahada darp edilmiş hakem atanır mı? Atanırsa defalarca tehir edilme durumuna gelen müsabakayı durduramaz. Oyunu bitirmeye çalışıp ipin ucunu kaçırır ve maç bitince sahayı ilk terk eden olur. Sahanın ortasında haklı sevincini yaşayan Fenerbahçeli oyuncuları, sahaya giren bir kişinin üzerine çullanıp dövmeye başlaması haksız hale getirir.
Bırakın artık futbolumuzu bu işin gerçek emekçileri futbolcular, hakemler ve teknik direktörler yönetsin."
Ali Iskefli,3,2024,Trabzon duvarı yıktı,"Trabzonspor, Karagümrük karşısına geçen haftaya göre iki değişikle çıktı. Sakatlığı nedeniyle Uğurcan’ın yoktu, golleri kaçıran Enis Destan da kesik yedi. Maça hızlı başlayan ev sahibi, 14. dakikada Markao’nun kafasından golü kalesinde gördü. Takımın stoperleri kulübedeyken Mendy yine savunma merkezinde başladı. Bu da defansın hava hakimiyetini düşürmesi yanında orta sahada Berat ve Umut Güneş’in hücuma yeterli oyun aklı katkısı koyamamasına neden oldu. Trabzon’u kanat akınlarına mahkum bıraktı. 
Hücuma çok adamla çıkmayan, erken gol de bulan Karagümrük, ceza sahasının önünde duvar oldu. Trabzon adeta kum torbasına çevirdiği rakibini ilk yarıda Bardhi’nin defansa çarpan topuyla aşabildi. Hücuma çıkmayı düşünmeyen rakip karşısında evinde Trabzon’un gol için farklı varyasyonlar üretmesi gerekiyor. Visca ve Trezegeut’in kenar ortalarına mahkum kalınmamalı. Neyse ki 64. dakikada bir kenar ortasında Biraschi kendi kalesine gol atınca Trabzon öne geçti. Küme düşmeme mücadelesi veren Karagümrük’ü mağlup duruma düşüp biraz ön alan çıktıklarında kalelerinde üst üste goller gördüler. 
Abdullah Avcı’nın sabırlı oyun anlayışı takıma ‘Bol geri ve yan pas yapalım’ olarak yansımış. Alınan farklı galibiyet ise Fenerbahçe maçı öncesi şüphesiz büyük moral oldu."
Ali Iskefli,3,2024,Daha çok isteyen kazandı,"Haftanın kapanış maçında Trabzonspor, Alanyaspor karşısına kupada tur atlamış, ligde üçüncülük mücadelesi verdiği rakibinin yenilmiş olduğu bir ortamda çıktı. Beklendiği gibi bu motivasyonla maça da üçüncü bölgede yaptığı baskı ile başladı. Fakat daha 10 dakika olmadan son haftalarda formsuz görüntü veren Uğurcan’ın sektirdiği topla Alanyaspor öne geçti. Bu dakikadan sonra maç tek kale oyununa döndü. 5 korner, 5 isabetli şut bulan Trabzon topu rakip kaleye atamadı.
İlk yarı hiç korner bile kullanmayan, iki isabetli vuruşu da gol olan Alanya devreyi 2-0 önde tamamladı. Uğurcan kullandığı faul atışını kendi gibi maçta olmayan Denswil’e yuvarladı, boşta bekleyen topu Oğuz Aydın şaşkınlık içinde gol yaptı. Zorunluluk olmadıkça takımını bu 11’le süren Abdullah Avcı ilk değişikliğini 61. dakikada Pepe ile yaptı. Sahada çok fazla kötü gününde olan futbolcusu olunca o da ‘Kimi alsam?’ diye düşündü herhalde! Dakikalar ilerledikçe skora tepki vermesi gereken Trabzonspor’un 90+6’da Pepe ile bulduğu gol sadece tabelayı değiştirdi.
Alanya’nın tamamı Trabzonsporlu olan teknik heyeti dersini iyi çalışmış, göbeği iyi kapatarak topu rakibe bırakıp, kontra atağı tercih ettiler. İkinci yarı oyuncu değişiklikleri ile de takımlarını maç boyunca diri tuttular."
Ali Iskefli,4,2024,İki maç bir kupa,"Kim ne derse desin futbol seyirci ile güzel. Olaylara karışanlar stada zaten alınmıyor, dün akşam statta olan masum seyircilerin ligde cezalandırılmasının anlamı ne?
Abdullah Avcı, Kayseri’de de iyi pas yapan on birini bozmadan kupa mücadelesinde Karagümrük karşısına çıktı. Orta sahada Bardhi ön alanda Fountas ve Pepe’nin olması takımın pas kalitesini de arttırdı. Visca’nın erken gollü ile Trabzon öne geçmesini bildi. Ligde kötü günler yaşayan Karagümrük iyi oyunculara sahip ve gole verdikleri tepki ile beraberliği yakalamasını da bildi. Ancak ilk yarı sonlarında Denswil’le Trabzon tekrardan öne geçti.
Soyunma odasına böyle gitmeyi beklerken, Enis Destan’ın amatörce yumruğu sonrası Trabzon 10 kişi kaldı. İkinci yarıya da Trabzon hızlı başladı iyi oyununu Fountas golle süsledi. Eksik kalmasına karşın bordo-mavililer her maçta yaptığı en iyi şeylerden biri olan çabuk kontratak ve hızlı geri dönmesi ile İstanbul’a avantajlı gitmesini bildi. Sezonu kupa ile kapamanın üç maçlık en kısa yolunda kaldı iki maç.
Vefat eden Eski Gençlik ve Spor Bakanı ve Trabzonspor Onursal Başkanı Mehmet Ali Yılmaz’a Allah’tan rahmet; yakınlarına, sevenlerine ve spor camiasına başsağlığı dileriz."
Ali Iskefli,4,2024,Hasarsız geçti,"Abdullah Avcı, hafta arasındaki Türkiye Kupası yarı finalini de düşünerek ilk 11’de rotasyona gitmiş. Ancak Beşiktaş’ın kazanması, bordo-mavilileri daha da istekli hale getirmiş. Kritik galibiyetle haftayı hasarsız geçti. Küme düşme hattının bir tık üstünde olan Kayseri gol sıkıntısı çeken fakat iyi mücadele eden bir takımdı. Onlar da altlarındaki Konyaspor’un gündüz maçında yenilmesiyle rehavete girmiş gibiydi.
Meunier’e bir parantez açmamız şart. Sağ bek görevini kusursuz yapması yanında oyun kurucu gibi orta sahaya çıkması, kanada indiğinde ise orta yapmayıp adeta pas atması ders niteliğinde. Zaten ilk golün asisti ile oyunu da çözen adam oldu.
VAR var da nereye kadar oyunu kurtaracak? Geri pası atlayan, göremediği pozisyonda ezbere penaltı çalan, kornere aut veren, önündeki ikili mücadelede kimin faul yaptığını çözemeyen hakemlere yabancı VAR ne yapsın!"
Ali Iskefli,4,2024,Trabzon sahaya dönemedi,"Sessiz başlayan ve sessiz biten bir maç izledik. Fener maçındaki malum olaylar sonrası tüm Trabzon taraftarı cezalandırıldı. Olaylara sebep olanların da çoğu adliye gördü o kadar.
Sporda şiddet yasası çıktı; kişiye özel bilet, stadın her yerini gören kameralar, spor polisi vs... Her şey olay çıkaranları engellemek için düzenlendi. Ne yazık ki hâlâ her olaydan sonra tüm olay çıkaran bölümün bir sonraki maça girmesi engelleniyor ya da böyle tüm taraftara tribün kapanıyor. Kurunun yanında yaş da yanıyor. Son yıllarda maça gelen taraftar sayısı hızla eriyor. Olay çıkaran ve olaya karışanlara ise bir şey olmuyor.
Üçüncülük mücadelesinde rakibine 5 puan fark atan Trabzon’un stressiz rahat bir maç çıkarmasını bekledik. Fakat 5-4-1 düzeni ile sahaya yerleşen Sivas ilk yarı Trabzon’a gol şansı tanımadı. Kapanan takımlar karşısında topu indiren, duvar olabilen santraforu olmaması yanında, orta sahada yaratıcı oyuncu sıkıntısı olan Trabzon; zorlanmaya devam ediyor.
İkinci yarı Umut Bulut gol için sahaya sürülse de 52’nci dakikada gol Sivas’tan geldi. Fountas hücuma katkı için oyuna alınsa da kalabalık arasında o da eridi.
Olaylı maçın etkilerinden kurtulamamış Trabzon itici gücü taraftarı da olmayınca puan kaybetmekten kurtulamadı."
Ali Iskefli,4,2024,Haydi hep birlikte!,"Kulüp başkanları kapı açıldı, çağırın delegeleri, yapın ses getirecek olağanüstü genel kurullarınızı. Önce “Verin yetkiyi görün etkiyi” söylemiyle yetkinizi cebe koyun sonra... Fenerbahçe ve Galatasaray yönetimi seslenin TFF’ye şampiyon olmamız engellenemez yoksa ligden çekiliriz haaa...  Beşiktaş ve Trabzonspor idarecileri siz de geri kalmayın “Zaten bizi zirve yarışından aşağı siz yuvarladınız. Şimdi üçüncülük ve Türkiye Kupası bizim hakkımız,  vallahi çıkarız sizin liginizden” deyiverin!
Hop Karagümrük ve Ankaragüçlüler olarak “Biz de buradayız, sizin anlı şanlı devlerinizi biz eledik. Türkiye Kupası bizim hakkımız. En iyisi kupayı ikiye bölün bizler de kupasız kalmayalım” isteğinizi dillendirin. Hatay, Gaziantep, “Bizim deprem mağduriyetlerimiz giderilemedi Sayın Büyükekşi! Bu yıl küme düşmeyi kabul etmiyoruz” diye kapıya dayanın. İstanbulspor, Pendik ve Karagümrük, “Bizleri İstanbul’un üvey evlatları yapıp büyüklere yem ettiniz. Sizin yüzünüzden düştük bu hallere. Ligde kalmamız engellenemez. Aksi takdirde takımlarımızı ligden çekip kendi ligimiz ve kendi TV platformumuzu kurarız olur biter” deyiverin.
Bu arada futbolumuzu yönetmeye çalışanların kimin sesi ve etkisi çoksa onun yanında olduğunu sakın unutmayın. Bu taktikleri iyi uygularsanız TFF’den mavi boncuk yağar. Buyurun bu sezon da böyle olsun; iki takım şampiyon, iki takımımız üçüncü. Alın dördünüze de çeyrek Ziraat Türkiye Kupası. Nasılsa seneye yaza Avrupa ve Dünya Kupası yok, vakit çok. Kimse ligden düşmüyor kardeş kardeş oynarsınız oldu bitti!"
Ali Iskefli,5,2024,Bu futbol finale yakıştı,"Süper Lig’de beklentilerin çok altında kalan iki büyük için sezonu kupa ile kapayacak teselli finalinin anlamı çok büyüktü. İlk 11’lere baktığımız Abdullah Avcı uzun süredir istikrarını koruduğu kadroyla sahaya çıktı. Serdar Topraktepe ise uzun süredir takımın başında olmasa da çok farklı 11 geleneğini sürdürdü. Beşiktaş’ta 10 numara oynayabilecek iki oyuncu iki kanatta maça çıktı. Böyle olunca da Beşiktaş tek forvet Muleka ile oynamak zorunda kaldı. Trabzon’un en büyük silahı Onuachu için önlem alınmamıştı. İngiliz stoper Worrall ile en azından hava hakimiyetinin kırılmasını bekleyenler yanıldı. Oyuna baskılı başlayan Trabzon oldu. Beşiktaş yarı sahasında bekleyen takımdı. Böyle bir oyun düzeninde kontra topta Onuachu’nun tüm yarı sahayı geçerek 13. dakikada attığı gol ders oldu.
Geriye düşen Beşiktaş kalabalık orta sahası ile yavaş yavaş oyunu ele almaya başladıysa da duran top dışında etkili olamadı. İlk yarının son dakikasında kazanılan penaltı imdada yetişti, soyunma odasına takımlar 1-1 ile gitti.
İkinci yarıda roller değişti. Bu kez ön alan baskısıyla başlayan Beşiktaş oldu ve 54’te Salih’in golüyle de öne geçmesini bildiler. İkinci yarı iki hoca da maçı kazanma hamleleri yaptılar. Son dakikalarda Beşiktaş skoru korumak isteyince maç 2-2’ye geldi. Bu sezon derbilerin şansız adamı Al-Musrati uzatmalarda uzaktan attığı şutla Beşiktaş’a kupayı getiren adam oldu.
İki takımın da ana hedefi olan kupa finalinde ortaya koyduğu mücadele ve futbol taraftarına ‘Daha önce neredeydiniz?’ dedirtti. Beşiktaş şampiyonluğu hak etti."
Ali Iskefli,5,2024,Akıllar kupada,"Trabzonspor 12 yıl sonra Samsun’da Karadeniz derbisine çıktı. Maça ilgi yüksekti, tribünlerin özlenen şekilde dolu olması futbola olumlu yansıdı, fakat az da olsa sahaya yabancı cisimler atanlar vardı.
Sahaya sırtını dönmüş tribünlere bakan güvenlik görevlileri ne işe yarar? Trabzon’a bakınca Onuachu 11’de sahaya döndü fakat bu kez, maçta kenara inip orta yapan kanat oyuncuları sahada yoktu. Denswil yedek beklerken Mendy de orta sahaya çekilince her bölümün ayarları bozulmuş oldu. Bu uyumsuzluk skora yansıdı. Ligdeki üçüncülük mücadelesinde kendini biraz daha rahat hisseden Abdullah Avcı çaktırmadan rotasyona gitmiş. Fakat hesaplanmayan karşılarında evinde en az kaybedenlerden ve küme düşme potasından uzaklaşmak isteyen bir Samsunspor vardı.
Hafta arası kupa finaline uzanma maçına çıkacak olan Trabzonsporlu oyuncuların aklı ordaydı. Abdullah Avcı’nın takımın akordunu bozmasının cezasını ilk yarıda üç gol atan Samsunspor kesti, ikinci yarı değişikleri ile takımı toparlansa da skor lehlerine çeviremediler.
Mucit arkadaşlar sizlerin çizdiği canlı ofsayt çizgilerine bile tam güvenilmiyorken, gecikmeli yaptığınız sanal animasyonları nasıl ciddiye alalım. Abdulkadir Bitigen’den bir öğreti: Üç faul,  bir sarı kart. Tıpkı çocukların üç korner bir penaltı demesi gibi."
Ali Iskefli,6,2024,Kaçınılmaz son,"EURO 2024’teki ilk maçında bir ilk yaşayarak açılış maçını kazanan takımımız, ikici sınavında favori gösterilen Portekiz karşısına çıktı. Kazanan kadro bozulmaz felsefesine uymayan Montella takımımızda değişikliklere gitti. Defans zaaflarını kapamak için ilk maçın iki kanat oyuncusu Arda Güler ve Kenan Yıldız’ın yerine beklere daha çok yardım edecek Yunus ve Kerem’i tercih etti. Kağıt üstünde doğru görünen önlemde unutulan yardım kadar orijinal bekle de oynamaktı. Sağ kanadımızı felç eden Leao’nun karşısında Mert Müldür olmalıydı.
Sağ kanadımızı rahat kullanan Leao’nun çıkarttığı toplarda birinde defansımız dokunamayınca 22 dakikada 1-0 geriye düştük. Sahadaki oyunumuz bu sonucun altından kalkabileceğimizi gösteriyordu. Kimsenin beklemediği gerçekleşti 28. dakikada Portekizli oyuncular pas hatasından birbirlerine kızarlarken gol olduğunu görüp sevinmeye başladılar. Portekiz’in boş alanda Samet’e attıkları pası Samet, Altay yerine kaleye doğru bırakınca skor şakın bakışlar içinde 2-0 oldu. Bu hata ile düşen motivasyon farkın habercisi oldu.
Milli takım seçiminde ilk olarak transfer bedelleri yerine, sezonda oynadıkları maç sayısı ve form durumları göz önüne alınmayınca kaçınılmaz son gerçekleşti!"
Ali Iskefli,7,2024,Hazır görünmedi,"Bence ülkemiz bu ön elemeleri hak etmiyor. Fenerbahçe’nin rakibine baktık takım değeri 35 milyon Euro, Fenerbahçe 250 milyon Euro. Yine de üç gol yedi, o da aklımızın bir kenarında. Trabzon’un rakibi Ruzomberok’a bakıyoruz takım değeri sadece 6.78 milyon Euro, Trabzonspor ise 94 milyon Euro... Bu rakamlarda bir tutarsızlık yok mu? Hem ülke takımlarımız arasında hem de yabancı takımları arasında. Yerimize göre bu paralar bol keseden mi?
Slovakya’da, Trabzonspor’un 3 yeni transferi ilk 11’deydi. Fakat ilk yarı sahada Trabzon yoktu! Her ne kadar tabela 1-0 olsa da, ilk yarının en iyi oyuncusu yaptığı kurtarışlarla Uğurcan’ın olması durumu anlatıyor. İkinci yarı Abdullah Avcı takıma el atar dedik, takım aynı 11’le çıktı. Golün asistini yapan Visca ikinci yarıda da takımı tek başına ayakta tutan adam konumundaydı. Rakip yaptığı değişiklerle risk alarak gol kovalarken bizim kulübemiz 67. dakikaya kadar bekledi. Atamayana atarlar kuralı işledi, Cihan’ın uzatma dakikalarında attığı 2. gol Trabzon’a tur kapılarını ardına kadar açtı."
Ali Iskefli,7,2024,TFF’yi bekleyip göreceğiz,"TFF’de yeni başkan seçildi. İbrahim Hacıosmanoğlu’dan koltuğu devraldı. Görünen o ki aradaki fark bir elin parmakları kadar. Adaylık için başvuru yapanlar arasında yaşanan yaprak dökümü sonrası elde bu iki aday kalmıştı, bu oy sayıları ‘Aslında birbirimizde farkımız yok’ izlenimi uyandırmıyor mu? Her şekilde tek adayla girilip adayın onandığı seçimden iyidir, demek zorundayız.
Söylentilere bakarsak adayların çoğu yarıştan önce müdahale ile elenmişti, şimdi onlara yakışan cesurca adaylıktan neden çekildikleri konusunda kamuoyunu aydınlatmaktır. TFF tarihinde tüm futbol camiasının bildiği skandallar rekoru kıran Mehmet Büyükekşi’nin neden ve nasıl aday olduğuna aklım ermemişti. Bu oy sayısını gördükten sonra futbolumuzun işinin zor olduğunu bir kez daha ortaya çıktı. Eski başkanın iktidar destekli olmasından yakınanlar, yeni başkanın da iktidardan uzak olmadığını görmüşlerdir.
Yine de peşin hükümlü olmadan yeni başkan İbrahim Hacıosmanoğlu ve ekibinin icraatlarını beklemek zorundayız. Yönetim kuruluna göz attığımızda üç büyükler dışında Sivasspor, Ankaragücü, İstanbulspor, Manisa, Adanaspor ve 1. Lig Kulüpler Birliği’nde görev almış üyeler görüyoruz. Her takıma eşit yaklaşım ve adil olmanın yanında, her sene artacağına azalan yayın, Spor Toto ve iddaa gelirlerini yükseltirlerse ilk dersten geçer not alırlar. Gerisini bekleyip göreceğiz."
Ali Iskefli,7,2024,Futbolun muamması,"EURO 2024’te sona geldik. İspanya ve İngiltere finalde karşılaşacak. Turnuva geneline baktığımızda iki ülkenin de finali hak ettiğini söyleyebiliriz. Bu şampiyona futbolcu itirazını, vakit geçirmeyi önleme konularında hakem tutumları ile örnek oldu. Çipli topun da katılması ile teknoloji sektörün içine işlemeye devam ediyor. Hakem hataları gittikçe azalıyor fakat oyunun heyecanı da gittikçe azalıyor.
Almanya’da milli takımız olmasaydı bizim futbol severlerimizin keyif alacağı maç sayısı bir elin parmaklarını geçmeyecekti. Tüm takımlarda top bende kalsın, oyunu kontrolü bende olsun şekliyle maçlara başlayınca ortaya yavan bir futbol çıktı. Bu turnuvada genel felsefe gol yemeyelim olunca birkaç istisna dışında yavan futbol izledik. Öne çıkan ülkeler sadece takımda yetenekli oyuncusu çok olanlar oldu. Futbol konusunda ülkemizde fikstür çekildi,  takımların hazırlıkları sürüyor fakat ortada bir kaos bizi bekliyor. TFF tam bir muamma... Başkan adayları birer birer düşüyor ve nedense aday olma süresinin tam da sonunda(!) Türk futbol tarihinde bize en çok skandalı yaşatan her konuda başarısız bulunan eski yönetim biraz daha zorlarsa başa geldikleri gibi tek adayla seçime girip onanmayı bekleyecek.
 "
Ali Iskefli,7,2024,Yolunuz final olsun,"Avrupa Futbol Şampiyonası’nda yuvar teker yolumuza devam ediyoruz. İyi futbol oynamasak bile iyi sonuçlar alarak çeyrek finale çıktık, rakip Hollanda’yı beklemeye başladık.
Turnuva başlangıcında Gürcistan galibiyeti ile sevindik. İkinci maçta ilk 11’i ile çok eleştirdiğimiz Portekiz yenilgisi bile eleme fikstüründe önümüzü açan bir etken oldu. İspanya, Almanya, Portekiz ve Fransa’dan biri yerine Hollanda ile oynayıp yarı final için İngiltere veya İsviçre’yi beklemek kulağa çok daha iyi geliyor. Hollanda maçı nasıl biterse bitsin bu turnuvayı alnımızın akı ile tamamlayacağımız bir gerçek.
Takımımıza ağır eleştiriler yapılsa da ülkelerin karakteristik özelliklerinin zaman için de kaybolduğunu izliyoruz. İyi defans yapanlar, hava hakimiyeti yüksek olanlar, uzun topu çok kullananlar yerine artık takımlar risk almadan top bende kalsın, çok koşayım, topu kaybedeceğime geriye ve yana oynayayım düzeninde ta ki skor değişene kadar…
Bu top bende kalsın anlayışı oyunun heyecan düzeyini de düşürdü, artık 22 oyuncuya sahalar dar gelmeye başladı. Çünkü her takım oyunun boyunu kısaltmaya çalışıyor. Farkı yaratan üstün yetenekli oyuncusu fazla olan takımlar. Neyse ki bu tip oyuncu da A Milli Takımımızda fazlasıyla var. Yolunuz final olsun Bizim Çocuklar."
Ali Iskefli,9,2024,Bu kadroya Güneş yetmedi,"Trabzonspor erteleme maçında da kazanamadı. Yeni transferlerin bazıları sahada yoktu. Neyse ki takımın başına yeni gelen Şenol Güneş sahada! Beklenenin aksine Trabzon yerine Kayseri tam saha presle oyuna iyi başladı ve karşılığını ilk 10 dakikada penaltı ile aldı. Takımın kurtarıcısı Uğurcan gole izin vermedi.
Sakatlanan Savic’in yerine orta sahadan Mendy stopere çekildi. Ozan oyuna girdi ama rakibi karşılayan Okay tek başına kalınca Kayseri akın akın geldi ve gol de gecikmedi. Gole karşılık vermek için Trabzon öne çıksa da ilk yarı boyunca direkten dönen Bardhi’nin şutu dışında pozisyon bulamadı. Kayseri Aylton ve Nazon’la sayısız fırsattan yararlanamadı.
Şenol Güneş ikinci yarıya gole yönelik değişikliklerle başladı fakat Kayserispor’un iki forveti durdurulamayınca skor 2-0 oldu. Kayseri 10 kişi kaldıktan sonra Trabzonspor uzatmalarda 1 puanı kurtardı. Ama gözüken şu ki bu kadronun ışık saçması için transfer döneminde 13 oyuncu yerine daha az ama Trabzon kalitesine yakışan oyuncular alınmalıydı."
Ali Iskefli,9,2024,Karar verme VAR’a kaldı,"Ligin 5. haftası geride kaldı fakat futbol bileşenlerimiz henüz yeni sezona hazır değiller. Uzun süren transfer dönemi sonrası birçok takımımızda ilk kez forma giyen oyuncular çoktu. Sonunda takım kadroları belirlendi. Puan cetveline göz attığımızda üst sıraların Avrupa’da mücadele eden takımlarımızdan oluştuğu görülüyor, geride kalan takımlarımız zaten ortalama kadro değerine baktığımızda 5-10 kat arası onların altındalar. Takımlar arasında makas bu kadar açıkken bizi keyifli bir sezon beklemiyor. Daha şimdiden Ligin dibindeki dört takımdan üçü kadro değeri olarak da son sıradalar.
Futbolda rakibinin gücü kadar güçlüsündür. Bu makas kapanmadıkça ligimizi kalitesi yükselmeyecek. En azından lig 16 takıma çekilirse zayıf halka ve maç sayısı azalacak. Avrupa kupalarında eleme yerine gruplu sisteme geçilerek maç sayısını arttırıldı. Bizimkiler durur mu? Türkiye Kupası da grupla oynanacak, üstüne 19 takımlı lig ve milli maçlar birçok oyuncu 60 maçın üstüne çıkacak.
Bu hafta da her zamanki gibi hakemler tartışılıyor. Sahadaki hakemler artık karar vermeyi VAR’a bıraktılar! TFF’de yeni bir sayfa açtıysak, kamuoyunda güvenilirliğini ve özgüvenini kaybetmiş hakemler yerine yeni sezonda genç, yıpranmamış yeni yüzler bekliyoruz. Teknik heyet dışında maç sonunda sıcağı sıcağına basın açıklaması, yorum-analiz yapan yöneticiler bunları bir sonraki güne bırakırlarsa ortaya çıkan hakem kargaşanın azalacağı da kesin. Oyunda herkes hatalarını örtmek içinde bileti hakeme kesmesin."
